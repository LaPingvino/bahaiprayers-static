+++
title = 'Prayer bpn12478 in '
tags = ['lang-103', 'bpn12478']
+++
*TO BE RECITED ONCE IN TWENTY-FOUR HOURS
 

TATALO UMI FA’APOLOA’IGA E TASI LE FA’AAOGAINA I LE LUA SEFULU-FA ITULA

 

 

*O se tasi e fia tatalo i lenei tatalo, ia tu i luga ma liliu atu i le Atua, a o tu o ia, va’ai i le itū taumatau ma le itū tauagavale, e pei o fa’atalitali i le alofa mutimutivale o Lona Ali’i, le Alofa Mutimutivale Silisili, le Mutimutialofa, ma fa’apea atu:

 

 

 

 

O oe le Ali’i o suafa uma ma o le Mataisau o lagi! Ou te ōle atu i Lau Afio e ala i ā i latou o Punaaso o Lou Uiga lilo, le Fa’aneetaga Silisili, le Mamalu—Uma, ina ia faia la’u tatalo o se afi o le a susunuina ai puao sa taofia ai a’u mai Lou matagofie, ma o se malamalama o le a ta’ita’ina atu ai a’u i le vasa o Lou Fa’atasi mai.

 

*Ona sisi’i lea i luga ona lima i le faamaualalo i le Atua ia vi’ia ma faaneeneeina pea o Ia—ma fai atu:

 

    O Lau Afio o le Mana’oga o le lalolagi ma o le Pele a malō!  Ua silafia e  Lau  Afio ua ‘ou liliu atu ia te Oe, ma fa’amutaina so’otaga uma ma so o  se tasi vaganā Oe, ma pipii atu i Le So’otaga ma Oe, e ōna le gaoioiga na lagaina a’e ai le foafoaga atoa. Lo’u Ali’i e, o a’u o Lau auauna, ma o le atali’i o Lau auauna. Siliasila mai ia te a’u ua tu sauni atu e faia Lou finagalo ma Lou mana’oga, ma ua lē mana’o i se tasi lava mea vaganā Lou finagalo malie lelei. Ou te ole atu ia te Oe i le Vasa o Lou alofa mutimutivale ma le Fetu Ao o Lou alofa tunoa ina ia faia i Lau auauna e pei ona finagalo ma malie i ai Lau Afio. Ona o Lou malosi e matuā sili a’e i luga o ta’uta’uga ma vi’iga uma! So o se mea lava sa faalia e Oe o le mana’oga lea o lo’u loto ma le pele i lo’u agaga. Le Atua e, lo’u Atua! Ia lē silasila i o’u fa’amoemoega ma a’u faiga, ae silasila i Lou finagalo sa si’omia ai lagi ma le lalolagi. Ona o Lou Suafa Aupito Silisili, Oe na, le Ali’i o atunuu uma! Ua ou mana’o tau lava o mea e finagalo i ai Lau Afio, ma alofa tau lava o mea e pele ia te Oe.

 

*Ia tootuli ma ifo to’ele ma fa’apea atu:

 

 

    E silisili ese oe i luga o faamatalaga a so o se tasi vaganā Oe lava, atoa fo’i ma le malamalama o so o se tasi vaganā lava Lau Afio.

 

*Ona tu lea i luga ma fa’apea atu:

 

Lo’u Ali’i e, ia avea la’u tatalo o se vaipuna o vai ola o le a mafai ona ‘ou ola umi ai e pei o le umi o le a tumau ai Lau pule, ma faia ai le ta’uta’uina o Oe i lalolagi uma

o Ou lalolagi.

 

*Ona sisi’i lea i luga lima i le ‘ai’oi atu, ma fai atu:

 

 

    O oe o Lē ua liu suavai ai loto ma agaga ua vavaeesea mai ai, ma e Ona le afi o le alofa na faamūina ai le lalolagi atoa! Ou te ole atu ia te Oe ona o Lou Suafa lea na  fa’atoilaloina ai e Oe le foafoaga atoa, ina ia lē taofia mai ia te a’u le mea o lo’o iā te Oe, o lau Afio o Le pule i tagata uma lava! Lou Ali’i e, ua silafia e Oe lenei tagata ‘ese o lo’o fa’ataalise atu i lona aiga aupito sili i lalo ifo o le paolo o Lou mamalu, ma o lo’o i totonu o lotoa o Lou alofa mutimutivale; ma le tagata agasala lenei o lo’o sa’ili atu i le vasa o Lau fa’amagaloga; ma lenei tagata mativa i le pogai o Lou tamaoaiga. O iā te Oe le pule e poloa’iina ai so o se mea lava e finagalo i ai Lau Afio. Ou te molimau atu e tatau ona vi’ia Oe ona o Au galuega, ma ia ‘ana’anaina i Au tulafono, ma ia tumau i le lē u’una’ia i Au poloaiga.

 

*Ona sisi’i lea i luga limama ta’u fa’atolu le Suafa Silisili Allah’u’Abha. Punou i lalo ma toto’o lima i luga o tulivae i luma o le Atua - vivi’i ma fa’ane’ene’eina o Ia ma fai atu:

 

    Lo’u Atua e, ua silafia e Oe le fa’ageetia o lo’u agaga i totonu o o’u itutino ma tōtōga, i ana moomooga e tapua’i atu ia te Oe, ma ona naunauta’iga e manatua Oe ma vivi’i i Lau Afio, le ala na ia molimau ai i le mea na molimauina e le Fofoga o Lau Poloaiga i le malo o Lau folafolaga ma le lagi o Lou poto. Lo’u Ali’i e, i lenei tulaga ua ou naunau ai e ole atu ia te Oe i mea uma o lo’o faatasi ma lau Afio, ina ia ou faaalia ai lo’u mativa, ma faailoa ai Lau foa’ialofa ma Lou tamaoaiga, ma mafai ai ona ta’utino atu lo’u augavale, ma fa’aalia ai Lou mana ma Lou malosi.

 

*Ona tū lea i luga ma sisi’i fa’alua on limama fa’atoga ma fa’apea atu:

 

  E leai se tasi Atua na o Oe, o le Malosiuma, o le Foa’ialofa–uma. E leai se tasi Atua na o Oe, o le Faitofiga, mai le amataga ma e oo i le i’uga. Le Atua e, lo’u Atua! O Lau fa’amagaloga ua fanaufouina ai a’u, ma o Lou alofa mutimutivale ua fa’amalosia ai a’u, ma o Lau vala’au ua fafaguina ai a’u, ma o Lou alofa tunoa ua fa’atuina a’e ai a’u ma ta’ita’ia ai a’u i Lau Afio. O ai a’u nei ou te mafai ai ona ou tu i le faitotoa o le aai o Lou latalata mai, po o le taula’i atu o o’u mata agai atu i pupula o lo’o susulu mai le lagi o le Lou finagalo? Lo’u Ali’i e, ua silafia e oe lenei tagata inosia o lo’o tu’itu’i atu i le faitotoa o Lou alofa tunoa, ma lenei tagata valevalenoa o lo’o sa’ili atu i le vaitafe o le ola fa’avavau mai ‘a’ao o Lau foa’ialofa. O Lau Afio o le Ali’i o suafa uma, o Lau afioga o le poloaiga i taimi uma, a o a’u o le gaua’i ma usiusitai ma le loto atoatoa i Lou finagalo, le Mataisau e, o lagi.

 

*Ona sisi’i faatolu lea o ona lima ma fai atu:

 

E silisili ese le Atua i so o se tagata sili lava!

 

*Ona to’otuli lea ma ifo to’ele ma fai atu:

 

    E maualuga tele Lau Afio mo vi’iga a i latou o ē ua latalata atu ia te Oe, ina ia ō a’e i le lagi o Lou latalata mai, po o manulele o loto o i latou o ē ua matuā fa’amaoni ia te Oe, ina ia taunuu atu i le faitotoa o Lou lotoā. Ou te molimau atu e matuā sili atu ona fapaiaina Oe i luga a’e o ta’u uma ma e matua paia tele i luga a’e o igoa uma lava.  E leai se Atua iina na o Oe, o le Fa’aeaina Silisili, o le Mamalu–Uma.

 

*Ona nofo lea i lalo ma fai atu:

 

Ou te molimau atu i le mea o lo’o molimau i ai mea uma na faia, ma le Au Paia i lugā, ma tagata o le Parataiso Silisili-uma, ma ē i tala atu o i latou ia o le Fofoga o le Agalelei lava ia mai le Tafailagi o le mamalu-uma, o Oe lava o le Atua, e leai se tasi Atua na o Oe, ma o Ia o Lē sa fa’aalia o le Mealilo Lafita’i lava, o le Tagāvai sa teuina o Lē na mafai ai ona soso’o fa’atasi mataitusi o le mata’itusi o le I, A, I, A, ma le I (Ia iai). Ou te molimau atu o Ia e Ona le suafa na tu’uina mai e le Peni a le Silisili ‘Ese, ma o Lē na ta’ua i Tusi a le Atua, o le Ali’i o le Nofoali’i i lugā ma le lalolagi i lalo nei.

 

*Ona tū lea i luga ma fai atu:

 

    Le Ali’i e, o tagata uma ma le Puleaoao o mea uma e va’aia, ma mea e lē va’aia! Ua silafia e Lau Afio o’u loimata ma āuega ou te faia, ma fa’afofogaina lo’u ōi ma lo’u mapuitigā, ae maise āuega a lo’u loto. Ona o Lou malosi! Ua avea a’u solitulafono ma mea e taofia ai a’u mai le fa’alatalata atu ia te oe; ma o a’u agasala ua taofia mamao ai a’u mai le lotoā o Lou fa’apa’iaina. Lo’u Ali’i e, o Lou alofa ua fa’atamao’aigaina ai a’u, ma o le taumamao ma Oe ua fa’a’umatia ai a’u. Ou te ōle atu i Lau Afio i Au la’asaga i lenei vaomatua, ae maise upu ia “O a’u lenei. O a’u lenei” sa folafolaina e Ou Tagata filifilia i lenei atulaulau, atoa fo’i ma manavaga o Lau Fa’aaliga, ma savili mālū o le Tafaoata o Lau Faifa’aaliga ina ia foa’i mai e mafai ai ona ou va’ai i Lou matagofie ma ‘ana’ana i so o se mea lava i totonu o Lau Tusi.

 

*Ona toe ta’u fa’atolu lea o le Suafa Silisili, (Allāh-u-Abhā) ma punou i lalo ma totoo lima i luga o tulivae, ma fai atu:

 

 Lo’u Atua e, ia vi’ia pea Oe, ona o Oe na lagolagoina a’u e manatuaina Lau Afio ma vi’ia Oe, ma sa fa’ailoaina mai ia te a’u o Ia o Lē o le Puna-aso o Au Fa’ailoga, ma faia a’u ina ia ou ifo atu i luma o Lou Āoali’i, ma ‘ou fa’amaualalo i luma o Lou Āoatua, ma ia taliaina ai le mea na folafolaina mai e le Fofoga o Lou silisili ese.

 

*Ona tū lea i luga ma fai atu:

 

Le Atua e, lo’u Atua, ua no’u lo’u tua i le avega o a’u agasala, ma o lo’u loto ma’a’a ua fa’aleagaina ai a’u. Afai ou te manatunatu i a’u amioleaga ma Lou agalelei, ona liu suāvai lea o lo’u loto i totonu ia te a’u, ma ua pupuna ai lo’u toto i o’u alatoto. Ona o Lou Matagofie, Oe na, le Mana’oga o le lalolagi, ua ou sauni e fa’asaga a’e o’u mata ia te Oe, ma o o’u lima naunauta’i ua mā e fa’aloloa atu aga’i i le lagi o Lau foa’ialofa. Lo’u Atua e, ua silafia e Lau Afio le taofia o a’u e o’u loimata mai le manatuaina o Oe, ae maise le fa’ane’ene’eina o Ou uiga lelei, o Oe o le Ali’i o le Nofoali’i i Lugā, ma le lalolagi i lalo nei! Ou te ole atu i Lau Afio ona o fa’ailoga o Lou Malō ma mealilo o Lau Pule ina ia faia i Āu pele e tusa ma Lau foa’ialofa, le Ali’i e, o tagata uma, ma ua tusa ma Lou alofa tunoa, le Tupu e, o mea e va’aia ma mea e lē va’aia!

 

*Ona toe ta’u fa’atolu lea o le Suafa Silisili(Allā-u-Abhā), to’otuli ma ifo to’ele ma fai atu:

 

    Lo matou Atua e, ia vi’ia pea Oe, ona ua auina mai e Lau Afio ia te i matou le mea ua avatua fa’alatalata ai i matou i Lau Afio, ma fa’a’oloaina i matou i mea lelei uma sa auina mai e Oe i Au Tusitusiga Paia. Lo’u Ali’i e, ua matou ole atu ia te Oe ina ia puipuia i matou mai faiga valea ma mafaufauga lē aogā. E moni, o Oe o le Malosi, o le Silafia–Uma.

 

*Ona ēa lea i luga, nofo lelei ma fai atu:

 

 Lo’u Atua e, ou te molimau atu i le mea na molimau mai ai Ou Tagata filifilia, ma fa’ailoa atu le mea sa fa’ailoaina mai e tagata o le Parataiso silisili uma, ma i latou o ē o lo’o fa’ata’amilo fa’ata’ali’o i Lou Nofoali’i mata’utia. Le Ali’i e, o lalolagi uma, e Ōu malō o le lagi ma le lalolagi!

-- Bahá'u'lláh
