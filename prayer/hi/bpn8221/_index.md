+++
title = 'Prayer bpn8221 in हिंदी'
author = "Bahá'u'lláh"
tags = ['lang-hi', 'bpn-unsorted']
+++
हे ईश्वर! तेरे धर्म की ऊष्मा ने कई अचेत हृदयों को किया है प्रदीप्त और तेरी वाणी के माधुर्य ने जगाया है अनेक सोये हुए लोगों को। न जाने कितने ऐसे अनजाने लोग हैं, जिन्होंने तेरी एकता के तरुवर की छाया में आश्रय चाहा है और न जाने कितने ऐसे प्यासे लोग हैं जो तेरे इस दिवस में तेरी जीवंत जलधारा की ओर आकुल हो दौड़ पड़े हैं।
धन्य है वह जो उन्मुख हुआ है तेरी ओर, हुआ है तत्पर तेरी मुख-ज्योति का अरुणोदय पाने को! धन्य है वह जो उन्मुख हुआ है पूर्ण स्नेह से तेरे प्राकट्य के उदय बिन्दु, तेरी प्रेरणा के निर्झर स्रोत की ओर। धन्य है वह जिसने तेरी उदारता और कृपा से प्राप्त अपना सर्वस्व न्यौछावर कर दिया है तेरे ही पथ में। धन्य है वह जिसने तुझे पाने की उत्कट चाह में तेरे सिवा अपना सर्वस्व त्याग दिया है। धन्य है वह जिसने तेरी अंतरंग प्रार्थना का सुख पाया है और विरक्त हो गया है जो सब कुछ से, सिवाय तेरे।

मैं याचना करता हूँ, हे मेरे नाथ ! उसके माध्यम से जो ’नाम‘ है तेरा, तेरी ही शक्ति सम्प्रभुता से जो उदित हुआ है कारागार के क्षितिज पर, कि सबको तू वह प्रदान कर जो तू समझता है उचित और जो है तेरे परम पद के अनुरूप। वस्तुतः, तेरी शक्ति है सर्वोपरि।
