+++
title = 'Prayer bpn8746 in हिंदी'
author = "Bahá'u'lláh"
tags = ['lang-hi', 'bpn-unsorted', "Bahá'u'lláh"]
+++
परम प्राचीन परम महान ईश्वर के नाम पर !
वस्तुतः, निष्ठावानों के हृदय वियोग की अग्नि में दग्ध हैं : कहाँ है तेरे मुखमण्डल की आभा, हे सर्वलोकों के प्रियतम ?
जो तेरे निकट हैं, छोड़ दिये गये हैं वे निर्जन के
अंधकार में: कहाँ है तेरे पुनर्मिलन के प्रभात की
जगमगाहट, हे सर्वलोकों की कामना ?	
तेरे प्रियजनों के शरीर तड़प रहे हैं पड़े सुदूर	रेत
पर: कहाँ है तेरी उपस्थिति का महासागर, हे
सर्वलोकों के मोहन ?
ललकते हाथ तेरी कृपा और उदारता के स्वर्ग की ओर उठे हैं: कहाँ है तेरी अनुकम्पा की वर्षा, हे
सर्वलोकों के उत्तरदाता ?
हर ओर अत्याचार कर रहे हैं विश्वासघाती: कहाँ
है तेरी	विधि-लेखनी की बाध्यकारी शक्ति, हे
सर्वलोकों के विजेता ?	
हर दिशा में तेज हो उठी है श्वानों की भौंक: कहाँ है तेरे सामर्थ्‍य के महावन का मृगराज, हे सर्वलोकों के निर्णायक ?
समस्त मानवता को जकड़ लिया है जड़ता ने: कहाँ है तेरे प्रेम की ऊष्मा, हे सर्वलोकों के सूर्य ?
संकट अब अपने चरम पर आ पहुँचा है: कहाँ है तेरी सहायता के चिन्ह, हे सर्वलोकों के मुक्तिदाता ?
बहुसंख्य जनों को घेर लिया है अंधकार ने: कहाँ है तेरी आभा की प्रखरता, हे सर्वलोकों के आलोक ?
लोगों की गर्दनें दुष्टता से तनी हैं: कहाँ है तेरे प्रतिशोध की तलवार, हे सर्वलोकों के प्रलयंकर ?
अधमता पतन के रसातल तक जा पहुँची है: कहाँ है तेरी गरिमा के संकेत, हे सर्वलोकों के गौरव ?
तुझ सर्वकृपालु के नाम को प्रकट करने वाले दुःखों से पीड़ित हैं: कहाँ है तेरे प्राकट्य के अरुणोदय का आह्लाद, हे सर्वलोकों के आनन्द ?
पृथ्वी के जन-जन पर टूट पड़ी है घोर विपदा: कहाँ हैं तेरे आनन्द की ध्वजाएँ, हे सर्वलोकों के उल्लास ?
देखता है तू कि तेरे ’संकेतो का उदयस्थल‘ कुचक्रों के आवरण से ढक दिया गया है: कहाँ है तेरी सामथ्र्य की उंगलियाँ, हे सर्वलोकों की शक्ति ?
भीषण प्यास से सब हैं संत्रस्त: कहाँ है तेरी कृपा की सरिता, हे सर्वलोकों की करूणा ?
लोभ ने जन-जन को बंदी बना लिया है: कहाँ है अनासक्ति के साकार रूप, हे सर्वलोकों के स्वामी?
मैं प्रवंचित निष्कासित हूँ निर्जन वीराने में: कहाँ है तेरे आदेश के स्वर्ग के अनुचर, हे सर्वलोकों के सम्राट ?
मैं हूँ परित्यक्त एक अनजाने देश में: कहाँ हैं तेरी निष्ठा के प्रतीक, हे सर्वलोकों के विश्वास ?
मृत्यु की वेदना ने ग्रास बना लिया है सबको: कहाँ है तेरे अनन्त जीवन के सागर के ज्वार, हे सर्वलोकों के जीवन ?
फूंक गया है शैतान मंत्र अपना हर कान में: कहाँ है तेरी ज्वाला का धूमकेतु, हे सर्वलोकों के आलोक ?
बहुसंख्य मानवों को पथभ्रष्ट कर गया है वासनाओं का सुरापान: कहाँ है तेरी विशुद्धता के निर्झर, हे सर्वलोकों की अभिलाषा ?
देखता है तू इस प्रवंचित को सीरियाई लोगों के बीच उत्पीड़न से आक्रांत: कहाँ है तेरी प्रभात-रश्मियों की दमक, हे सर्वलोकों की ज्योति ?
देखता है तू कि प्रतिबन्धित है मेरा बोलना भी: कहाँ से मुखरित होगी तेरी मधुरता, हे सर्वलोकों के कोकिल ?
बहुसंख्य लोग कपोल कल्पनाओं के जाल में उलझे हैं: कहाँ हैं तेरी आस्था के शब्द-शिल्पी, हे सर्वलोकों के आश्वासन ?
डूब रहा है बहा विपदा के सागर में: कहाँ है तेरी मुक्ति की नौका, हे सर्वलाकों के उद्धारक ?
देखता है तू अपनी वाणी के अरुणोदय को सृष्टि के अंधकार में: कहाँ है तेरी अनुकम्पा के आसमान का सूर्य, हे सर्वलोकों के प्रकाशदाता ?
सत्य और पावनता के, निष्ठा और सम्मान के दीप बुझा दिये गये हैं: कहाँ हैं तेरे प्रतिहिंसक क्रोध के प्रतीक, हे सर्वलोकों के संचालक ?
क्या तुम नहीं देख सकते उन्हें जो तेरे ही लिये युद्धरत हैं या जो विचारमग्न हैं उन संकटों पर, जो तेरे प्रेम-पथ पर, उन पर आन पड़े हैं ? ठहर गई है अब मेरी लेखनी, हे सर्वलोकों के प्रियतम !
अग्नि पाती दिव्य कल्पतरूवर के शाख-शाख टूटे हैं नियति के प्रचंड वेग, झंझा की झोंक से: कहाँ हैं तेरे अभय दान की ध्वजायें, हे सर्वलोकों के विजेता ?
यह मुखड़ा कलंक की धूल से ढका है: कहाँ हैं तेरी अनुकम्पा के मधुर समीर, हे सर्वलोकों की करूणा ?
प्रवंचकों ने कलुषित कर दिया वस्त्र पावनता का: कहाँ है तेरी पावनता का परिधान, हे सर्वलोकों के श्रृंगारकर्ता ?
मनुष्य ने अपने ही हाथों से जो कर डाला है, स्तब्ध रह गया है उससे सागर दया का: कहाँ है तेरी उदारता की लहरें, हे सर्वलोकों की अभिलाषा ?
तेरे शत्रुओं के आतंक से बंद पड़े हैं द्वार तेरे दिव्य दरबार तक पहुँचने के: कहाँ हैं कुंजी तेरे आशीष की, हे सर्वलोकों के समाधानकर्ता ?
द्रोह की विषमय हवाओं से पात-पात मुरझाए हैं: कहाँ है तेरी कृपा की मेघ-धारा, हे सर्वलोकों के दाता ?
विश्व हो गया है अंधकारमय पापों की धूल से: कहाँ हैं तेरी क्षमा के पवन-झकोरे, हे सर्वलोकों के क्षमाकर्ता ?
एकाकी है यह युवक इस निर्जन भू पर: कहाँ है तेरी स्वर्गिक करूणा की वर्षा, हे सर्वलोकों के वरदाता ?
हे परम महान लेखनी! तेरी अतिशय मधुर पुकार सुन ली है हमने शाश्वत साम्राज्य में: ध्यान से सुन जो कह रही है भव्यता की वाणी, हे तू सर्वलोकों के ’प्रवंचित‘!
होता न यदि शीत, विजयी होती कैसे ऊष्मा तेरे शब्दों की, हे सर्वलोकों के व्याख्याता ?
संकट यदि नहीं होते, कैसे चमक दिखाता सूर्य तेरे धैर्य का, हे सर्वलाकों के आलोक ?
शोक न कर तू, दुष्ट जनों के कारण, रचा गया था तुझे सब कुछ झेलने को, हे सर्वलोकों के धैर्य !
विद्रोह के लिये भड़काने वालों के बीच, संविदा के क्षितिज पर तेरा उदित होना और ललकना तेरा उस प्रभु के लिये, आह! कितना मधुर था, हे सर्वलोकों के प्रेम !
तूने ही उच्चतम् शिखरों पर फहराया था मुक्ति-ध्वज, और जगाया था सागर उदारता भरी कृपा का। हे सर्वलोकों के भावोल्लास !
तेरे एकाकीपन से ही चमका था सूर्य एकमेवता का, और तेरे निष्कासन से ही अलंकृत हुई थी भूमि एकता की। धैर्य रख, हे सर्वलोकों के निर्वासित !
 अग्नि पाती अनादर को हमने बनाया है परिधान गौरव का और दुःखों को तेरे मन्दिर का आभूषण, हे सर्वलोकों के गौरव !
देखता है तू घृणा भरे हृदयों को, इसकी उपेक्षा करना है तेरी महानता, हे सर्वलोकों के पाप को छिपाने वाले! आगे बढ़ चमकें जब तलवारें, बढ़ता जा, ,गर तीर भी बरसते हों, हे सर्वलोकों के बलिदान !
तू बिलखे या मैं रोऊँ, कि तेरे अनुयायी हैं इतने थोड़े, जो कारण है अखिल लोकों के रुदन का ! मैने सुनी है, सत्य ही, तेरी पुकार, हे सर्वगौरवमय प्रियतम !
दीप्त है अब बहा का मुखमण्डल, दुःखों के ताप से, तेरे ज्योतिर्मय शब्दों की ज्वाला से और अब वह निष्ठापूर्वक उठ खड़ा हुआ है तेरी सुप्रसन्नता पर दृष्टि केन्द्रित किए हुए, हे अखिल लोकों के विधाता !
हे अली अकबर! धन्यवाद कर अपने प्रभु का इस पाती के लिए, कि जब मेरी विनम्रता की सुरभि तू ग्रहण न कर सकेगा तब तू जान पाएगा कि सब के आराध्य ईश्वर के पथ पर कैसे कष्टों ने हमें घेरा था।

*(यदि प्रभु के सेवक पूरी निष्ठा से इसका पाठ करेंगे तो जग उठेंगी ऐसी ज्वालाएँ उनकी नसों में जो सर्वलोकों में अग्नि धधका देंगी।)
