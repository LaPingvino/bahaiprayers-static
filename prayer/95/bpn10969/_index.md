+++
title = 'Prayer bpn10969 in '
tags = ['lang-95', 'bpn-unsorted']
+++
E malu e o Koe, O te Aliki toku Atua!  Au e akai totuli kia Koe ona ko latou ko oti ne fakatonu ne Koe ke tautali ite Anapogi ona ko Tou alofa mo te fiafia lei, ko la ko oti ne fakaasi a te olotou tautali ki Tau tulafono kae usiusitai ki Au kupu mo akokaoga, kae ko la ko oti ne faka-gata a te olotou anapogi kae e fiafia ite olotou pili atu kia Koe kae lavea Ou mata.  I te matagofie o Koe!  Ona ko fuli atu latou ki kogaa-mea o Tou fiafia-lei, aso katoa o latou ne aso o te anapogi.  Moi fai ke muagutu atu a Tou finagalo kia latou kae fai atu penei: “Tautali, ona ko Au, a te anapogi, O tino, kae e se faka-tapulagia a tona leva,”  Au e molimau ite afioga o Tou matagofie, me ia latou katoa taki tokotasi ka tautali i ei mo te fakamaoni, ka se fai ne latou mea ko la ka soli a Tau tulafono, kae ka tumau o fai ne latou ke oko ki taimi a olotou agaaga ola ka tuku atu kia Koe, auaa ko oti latou ne tami ite suamalie o Tau kalaga, kae ko konaa latou i Tou masausauaga mo taveega mo muna e aumai i laugutu o Tau fakatonuuga.
     Au e akai totuli kia Koe, O te Aliki, mai ia Koe, te Maluga, te Tafasili ite Maluga, ko Tau Faifekau Fakamuli Te la mai i ei a te maalo o igoa mo te maalo o uiga lei katoa ko oti ne tapaki, ako tino I te lalolagi mo te lagi ko konaa, ako latou katoa ko la e nofo i lalolagi o te Faka-asiiga mo te foafoaaga ko polepole na lo ko latou ko la ne anapogi mai i mea katoa ko la e see fiafia Koe ki ei kae fakalave latou mai te fuli atu ki sose mea na ko Koe, kae aofia atu matou i ei kae tusi ifo a motou igoa i te Tapeleti tela ne tusi ne Koe a olotou igoa. O te Atua, mai i luga i mea faka-ofoofogina o Tou mafi mo mea-alofa o Tou nofoaiga-a-tupu mo te matagofie, ne tuku mai ne Koe a olotou igoa mai i te tai o Au igoa, kae faiite a olotou tina uiga tonu mai i te kogaa-mea o Tou alofa, mo olotou kanoloto mai ite agaaga o Tau Talitonuuga.  A latou seai ko te toe fakatasi tela ne tautali atu kiei ne te mavae, se fakapilipili e seiloa se mao o ia, mo se faka-tumauuga e seai sena gataga.  E tonu, a tavini konei ko la e fesokotaki kia Koe, e siomio loa ia koe ki te se gata mai, kae luku faka-tamilomilo i te fale malu o Tou nofo-mai mo te Kaaba o te toe feiloaki mo Koe.  Ko oti ne fakatonu mai ne Koe, O toku Atua, e seai se kesekesega i te va o latou mo Koe, na loa ma fai ko maua ne latou a mainaaga o te faka-fetaui mo Ou mata, e fakasaga atu olotou mata kia Koe, kae ifo latou mai mua o Tou gali, fakalogo katoa ki Tou taua kae motu mai i mea katoa na ko Koe.
     Ko oti ne anapogi matou ite aso tenei, O toku Aliki, mai i Tau faka-tonuuga mo Tau manakoga pela loa mo te mea e fai mai 
Tau fakaasiiga i Tau Tusi tafasili i te maina.  Ko oti ne taofi a motou agaaga ola mai i motou manakoga plea foki mo so se mea te la e se lei kia Koe ke oko ki te aso ko vau o fakaoti mo te taimi ko oko mai ke fakagata a te Anapogi.  Aunoa mo se pogai, au e akai totuli kia Koe, O te Manakoga o loto o fapelepele maalosi mo te Fagasele o agaaga ola o latou ko la e iai ia latou ate malamalama, O Fiafiaaga o fatafata o latou ko la e kausaki kia Koe mo te Pogai o te manakoga o latou ko la e saala kia Koe, ke fai aka latou ke lele i te vanimonimo o Tou pilipili mai mo te lagi o Tou nofo-mai, kae ke talia mai ia matou a motou taumfaiiga i te auala o Tou alofa mot e fiafia lei.  Tusi aka a motou igoa, tena, i tafa o latou ko oti ne faka-talitonu a Tou tafatasi kae molimau atu ki Tou tokotasi lele loa kae ko oti ne faka-maulalo latou mai mua o faka-talitonuuga o Tau afioga mo alofaaga o Tou matagofie, latou ko oti ne lafi i loto i Tou pili mai kae salasala atu ke lafi atu kia Koe, latou ko la ko oti ne fakamaumau a olotou olaga i olotou fiafia o fetaui mo Koe kae ke oko atu kite fale o Tou nofo-mai, kae ko latou ko la ko oti ne liakina a te lalolagi ki tua i olotou tua ona ko te alofa mo Koe kae motu mai so se sokoga mo se isi mea na ko Koe i te olotou finafinau o faka-pilipili atu kia Koe.  A tavini konei ko la olotou loto ko liua i te maalosi o te manako ki Tou gali ite takuuga o Tou Igoa, ka ko olotou mata e sofisofi i loimata i te salasalaaga kia Koe kae ke ulu atu kite tafafale o Tou fale.
     Te mea tenei, O toku Aliki, ko toku laulaufaiva te la e molimaugia ki Tou faka-tasitasi mo te seai se fakatusagia, toku mata te la e kite ki te nofoaga o Tou kaimalie mo faka-manuiaaga e lausa, mo toku taliga te la ko toka o fakalogo ki Au faka-tonuuga mo Au faipatiiga, aua ia au e talitonu, O toku Atua, me ko oti ne fakasino ne Koe a pati e aumai mai i te muagutu o Tou finagalo ko la e seai se gataga, kae kia latou a taliga ko oti ne fakamana ne Koe ke logo i Au muna mo kupu i taimi katoa e lagonagina.  Kae konei ko oku lima, O toku Aliki, e sisi ki luga i te lagi o Au alofaaga mo te alofa-kaimalie.  E pefea la, e fuli ne Koe keatea a ia faka-alofa tenei te la ko oti ne aumai ne ia kia ia e seai aka foki na ko Koe, e seai aka foki se faka-ekeega mai i tafa o Koe, io me se tupu na ko Koe, e seai se maluuga na mai i lalo ote malu o Tou alofa-kaimalie, kae e seai se lafitaga vagana mai mua i Tou mataloa, te la ko oti ne tala ne Koe kia latou katoa ko la e nofo i Tou lagi mo Tou lalolagi?  Ikaai, mai i luga i Tou matagofie!  Au ko ia tela a tena talitonu i Tou alofa-atafai e tumau aunoa mo se mataku e uiloa e aumai ne Koe kia au a faka-osoosoga ki te leva o Tou maalo; kae ka fai e sili mai se tino e uiga kia Koe, a sokooga katoa o toku fuaitino e pakalaga: “A Ia e fagasele i Ana galuega kae fakalogo ki Ana faka-tonuugaa, e alofa i Tena natula kae atafai ki Ana mea ola faiite!”
     A Tou mafi e fai mo aku molimau, O te Fagasele Lei o loto o latou ko la e salasala kia Koe, moi fai e fuli mai keatea ne Koe au mai i Tou mataloa kae liakina au ki pelu tau o tino fiataua i vasia o Au tavini mo kofe kini a latou, kae ka fai se tino e sili mai kia au kia Koe, a laulu katoa o toku fuaitino e faipati atu penei: “A Ia, e tonu, a te Fagasele o lalolagi;  a Ia kote Toe Tafasili ite Maumea-Lauefa; a Ia ko te Fakatuanaki-Tumau katoatoa!  E futi ne Ia au ke pili atu kae fakamao au mai ia Ia; e talia au ki Tena malumalu kae fakatapu ne ia au mai i Tena nofo-mai.  E seai aka ne maua ne au e alofa atu ia Ia tenei, te la ko tu tokotasi au mai i mea katoa na ko Ia kae ko oti ne ola aka au mai i luga atu i mea katoa na loa ko Ia.”
     E lei mo ia tokotasi, O toku Atua, te la ko oti ne faka-maumeagia ne Koe ko ala i ei o tu tokotasi mai i maalo o te lalolagi mo te lagi.  E maumea a ia tokotasi te la ko oti ne puke mmau ki te kafanoa o Tou maumea, e fakalogo katoatoa mai mua o Ou mata, te la  ko Ia e ola ia Ia loa mai luga atu i mea katoa.  E mativa ia tokotasi te la ko fakaseai a Koe, kae ko fakaasi ate faka-matamata mai i Ou mua, fuli keatea mai i Tou nofo-mai, kae fakaasi a te se talitonu i Au fakailoga.  Fai aka au, tena la, O toku Atua toku Fagasele, ne to iloto ia latou ko la ate agiagi ote matagi o Tou finagalo ka faka-gasue a latou, seai mo latou ko la a te matagi o te fuaitino mote fiafia e kosu kae futi ki te koga te la e fiafia kiei.  E seai aka foki se Atua na ko Koe, te Mafi katoatoa, te Tafasili i te Maluga, te Tafasili i te Maumea-Lauefa.
     A matagofie katoa e o Koe, O toku Atua, me ne faka-mafai ne Koe mo te alofa ke anapogi au i te masina tenei te la ko oti ne faka-soko ne Koe ki Tou Igoa, te Tafasili i te Maluga, te la e fakaigoa kia ‘Alá (Loftiness – Maluga).  Ko oti ne fakatonu ne Koe ko Au tavini mo Ou tino ke anapogi i taimi tena kae futi atu ke fakapilipili atu kia Koe.  A aso mo masina o tausaga e fakaoti ki te Anapogi, e ui iei a te masina muamua e fakaigoa ki Tou igoa, Bahá, ko mafi katoa e molimau ia Koe ko te Kamataga mo te Fakaotiiga, te Fakaasi mo te Funa, kae ke iloa tonu i igoa katoa e tuku mai fua mai ite matagofie o Tau Talitonuuga mote muna e faka-matala mai i Tou finagalo kae fakaasi mai i luga i Tau fekau.  Ko oti ne fakatonu mai ne Koe i te masina tenei ke masaua kae faka-aloalo mai ia Koe, mo te failoga o Tou nofomai i vasi o tagata, ko te mea ke se puli ia latou a Tou gali mo Tau afioga, Tou nofoaiga-a-tupu mo Tou matagofie, kae ke mautinoa tonu mai i te taimi ko moleva ko oti kae ko leva Koe ne fai pe la me ko Tupu mai i luga i te foafoaaga katoatoa.  E seai se mea ne faiite i te lagi mo te lalolagi e mafai o faka-lavelave ki Tau pulega, io me se tino i lalolagi o Faka-asiiga mo te foafoaaga e mafai o taofi a Koe mai ite faka-taunuu a Tau galuega.   
     Au e akai totuli kia Koe, O toku Atua, mai i Tou igoa tela a tino katoa i te lalolagi ko oti ne nofo mo te fanoanoa, na loa ko latou ko la ne puipuigina ne Koe i Tau puipuiiga mautinoa tonu kae mmalu mai lalo ite ata o Tou alofa lasi, ke fai matou ke mautakitaki i Tau Talitonuuga kae faka-tunaka i Tou alofa ko te mea kafai ko tu o teke atu Au tavini ako Ou tino ko fuli keatea mai ia Koe, ko seai se tino e toe i luga i te lalolagi o kalaga ki Tou igoa io me o fakasaga ona mata ki kogaa koga e sokotaki mo Koe mo te Kaaba o Tou mana, e mafai loa ne au o tu ki luga tokotasi kae ko au loa ia au o te Au tavini ke tu ki luga o galue ki Tau talitonuuga manumaalo, o faka-maluga a Tau muna, o fakasalalau a Tou nofoaiga-a-aliki, kae o faka-manuia a vikiiga o Koe tafasili te malu.  Ka ko te mea tenei, O te Aliki, e uiloa a taimi taki tasi e taumafai au o faka-maluga a Koe i sose igoa, au e fonu faeloa i te numi, ona ko au e mautinoa tonu a uiga lei katoa o Koe mo igoa tafasili i te lei ko la e o Koe kae ko la e fai talosaga atu ki Tou nofo-mai tafasili i te mana, e seai lele se mea e fakaasi mai na ko te fua i ei a toku malamalama, pe la loa ma fai e taku ne au se igoa me e tavaegia, e fai faeloa ne au kia Koe. 
     E se fuafuagina a te maluga o Tou nofoga tonu mai i luga i se faka-matalaga io me poto a sose tino na ko Koe, kae fakamana a Koe mai i faka-manuiaag a Au mea ola faiite, mo tavaeega a Au tavini i te taumafaiiga a latou o olo atu ki luga ia Koe.  So se mea e sae mai i Au tavini e se katoatoa ona ko te se katoatoa o latou foki loa kae ne faiite mai iI olotou manatu mo mafaufauga fakasupsupa. 
     E faka-fanoanoa, e faka-fanoanoa, O toku Fagasele, mo toku se lava o vikia a Koe fakalei pe la foki mo aku mea see i Ou aso!  Kafai e tavae ne au a Koe, O toku Atua, me ko Ia Tela e iloa a mea katoa, e iloa ne au fakavave me kafai e tusi a Koe ki se fatu seai se leo  mo se maikao e tasi o Tou finagalo, e mafai ne Koe o fai ke fakaasi mai ne te fatu a poto o vasia taimi katoa ko teka mo taimi mai mua; kae ka fai e tavae ne au Koe me ko te Maalosi-Katoatoa, e maua ne au i te muna e tasi e vau ite muagutu o te pogai tonu o Koe ko lava loa i ei o fakanumi fakamataku a lagi mo te lalolagi.
     A tou matagofie e molimau ne au, O te Fagasele mo latou ko la e lavea ne latou a Koe, kafai a te tino poto e se fakaasi ne ia a tena valea i mua o fakaasiiga o Tou poto, ka lau a ia me ko toe tino valea mai i Au tino; kae kafai se tino mafi e se talia ne ia o fakaasi a tena seva i mua i faka-talitonuuga o Tou maalosi, ka taku a ia me ko toe tino seva mo te tafasili i te se fakalogo mai i Au mea ola faiite.  Ona ko toku iloa mo te mautinoa tonu ote tulaga tenei, e mafai pefea ne au o tavae a Koe io me o faka-matala kae tavae a Koe?   Tena la, ona ko oku vaivaiiga, au ko fakavave ki te malu o Tou maalosi, ona ko toku mativa, ko lafi au mai i te malu o Tou maumea; kae e iloa ne au a te seai soku maalosi, ko fanatu au ki luga o tu mai mua o te tapaneko o Tou maalosi mo te mafi.  Kae ka se fakaaoga pefea ne Koe a ia faka-alofa tenei kae e seai aka foki ne mmau kiei na ko Koe me ko tena lafiiga, io me o fuli keatea a ia kese tenei kae e seki maua ne ia a se isi aka na ko Koe tela ko tena fakasele tonu?
     E iloa ne Koe a mea katoa ko la i loto ia au, O te Aliki, kae e seiloa ne au a se mea i loto ia Koe.   Alofa mai kia au mai i luga i Tou alofa atafai kae faka-maalosi mai au mo mea ko la e aumai a te filemu ki toku loto i Ou aso mo te tokaaga ki toku agaaga ola mai i luga i te faka-asiiga o te mana o Tou nofo-mai.  A mea faiite katoa ko oti ne fakamaina ki te gali o mainaaga o Ou mata, O te Aliki, a ko mea e nofo i te lalolagi mo te lagi ko maina malifalifa ona ko fakaasiiga o Tou afioga se-fakatusaagia, i se auala te la e seai lele se mea e tago lima au kiei vagana e puke muamua ne au a te fakaasiiga o Koe, se faka-asiiga te la ne funa mai ite kiloga a latou i vasia o Au tavini ko la e to lei a olotou moe.
     Sa-faka-seaigia au, O toku Aliki, mai i Tou alofa te la e aofia i ei a lalolagi katoa o te foafoaaga, e lavea io me e se lavea.  Ka nofo mao Koe, O toku Atua, kae ko oti la ne kami ne Koe a tino katoa ke foki atu kae faka-pilipili atu kia Koe, kae faka-maalosi atu kia latou ke puke mmau ki Tau kafanoa?  Ka liakina ne Koe au, O toku Fagasele, e uiloa ko oti ne feagaiga ne Koe i Tau Tusi tafasili ite mana mo Au kupu tafasili ite gali o luku mai katoa a latou ko la e tagi tagi kia Koe i loto ite fale o Tou atamai atafai, pela foki mo latou ko la e manako kia Koe mai lalo o te ata o Au mea-alofa lauefa, pela foki mo latou kola e salasala kia Koe mai i lalo o te faleie o Tou alofa mo kaimalie atafai?
     Au e tauto ki Tou mafi, O toku Atua, i aku tagi fanoanoa ko oti ne taofi ne latou a toku fatu, mo ona tagi tagi ko oti ne puke ne latou a te maalosi i oku lima!  I so se taimi e toe faka-talitonu au kae faka-fiafia a toku agaaga ola mo mea gali o Tou alofa-kaimalie, a mea-alofa o Tou atamai matagofie, mo faka-talitonuuga o Tou kaimalie, au e polepole mai mua o faka-asiiga o Tou fai-meatonu mo fakailoga o Tou kaitaua.  E lavea ne au ia Koe e iloagia ne igoa e lua konei kae faka-matalagia ne uiga e lua konei, kae e ui iei a Koe e atafai faitalia me ne kalagagia a Koe ne Tou igoa ko te Fakamagalo-Katoatoa, io me ko Tou igoa te la ko te Kaitaua.  Mai i Tou silisiliese, moi fai seai ko toku iloa i Tou alofa-kaimalie e sopoia atu i mea katoa, a totooga o toku fuaitino katoa ko leva ne seai, ko toku tina fuaitino ko leva ne fakaseai ako toku kano tino i loto ko oti ne toli ifo ki te seai lele loa.  Kae kafai e puke atu ne au i Tou alofa-kaimalie e aofia i ei a mea katoa a ko Tou alofa-kaimalie e lau katoa i ei a te foafoaaga katoatoa, toku agaaga ola mo toku kano tino iloto ko lagona a te mautinoa tonu.
     E faka-anoanoa, e faka-fanoanoa, O toku Atua, i mea ko la ko seke mo au i Ou aso, kae e fakafoki atu, e fakafanoanoa, e fakafanoanoa, O te Manakoga o toku fatu, mo mea ko liakina ne au e seki oti ne fai i te galuega mo te fakalogo kia Koe i taimi o Ou aso se mea te la e seki-laveagina aka loa ne mata o Au tavini filifilia kae faka-naagia!  Au e akai kia Koe, O toku Aliki, mai i luga ia Koe mo te Faifekau o Tau Talitonuuga Te la e sagasaga i luga i te nofoaga-a-tupu o Tou alofa-kaimaie, ke fakammau au i Tau galuega mo te fiafia-lei.  Puipui mai au, tena, mai ia latou ko la ko oti ne fuli keatea mai ia Koe kae ko se talitonu ki Au muna, ko fakaloi ne latou a Tau mea tonu, teke atu ki Au faka-maoniiga, kae ofa ne latou a Tau Feagaiiga mo fakatalitonuuga.
     Ko vikiiga katoa, O te Aliki toku Atua, ki luga ia Ia Te la ko te Faifekau o Tou Tina Uiga tonu, ko te Aso malulu o Tou tafatasi, ko te Koloa o Tou poto, ko te Koga e puna mai i ei a Tau Fakaasiiga, ko te koga e teu i ei a Tou faka-maalosiiga, ko te nofoga o Tau nofoaiga-a-tupu, mo te Malumalu o Tou Faka-te-agaaga – Ko ia Te la ko te Poini Muamua Loa, te Tafasili i te Maluga Ona foliga, te Aka i te Favavau, mo te Faka-olataga o maalo; mo te manuia ia ia te la muamua loa ne talitonu ia Ia mo Ana muna, te la ne fai ne Koe se nofoga-a-tupu e tusa mo tena fanaka ki te Muna tafasili i te maluga, se poini e luku ki ei a faka-asiiga o Ou igoa tafasili i te lei, a aso malulu o te mainaaga o te Laa o Tou atamai, a te fale tapuaki mo te sae mai o Ou igoa mo uiga, mo te fale teu o penina o Tou atamai mo Au fakatonuuga.  A ko faka-loaloga katoa mo ia te la ka vau fakamuli kia Ia, te la a tena vau e pe la mo Tena oko mai, ako Au faka-asiiga ia ia e pe la mo Tau fakaasiiga ia Ia, na fua ko ia ne fakamaina ki te mainaaga o Ona mata kae ifo totuli a ia mai i Ona mua kae tauto ki tena tavini kia Ia; mo te matagofie i luga ia latou ko la ne mate fakamatulo i Tena auala kae ne ofo a olotou ola ona kote alofa mo Tou gali.
     Matou e molimau, O toku Atua, ia latou konei ko tavini ko la e talitonu kia Koe mo Au faka-iloga, ko la ko toi ne sala atu kite malumalu o Tou nofo-mai kae agai atu ki Ou mata, ko la ko oti ne fakasaga a olotou mata ki te fale o Tou pili mai kae sasale i te auala o Tou fiafia-lei, ko la e tapuaki kia Koe pe la mo Tou manakoga kae motu a latou mai i mea katoa na ko Koe. O te Aliki, tuku atu ki luga i olotou agaaga mo olotou fuaitino i taimi katoa a se tusaga o te gali o Tou alofa-kaimalie te la e aofia i ei a tino katoa.  A Koe, e tonu, ko te maalosi o fai a te mea e fiafia a Koe ki ei.  E seai aka se Atua na ko Koe, te Mafi-Katoatoa, te Matagofie-Katoatoa, Te la a Tena fesoasoani e makaogia ne tagata katoa.
     Au e akai totuli kia Koe, O te Aliki, me ko Ia mo latou, pe la foki mo Ia Te la ne fakatu i luga i te nofoga-a-tupu o Tau Talitonuuga kae fai ke malusia a latou katoa ite lalolagi mo te lagi, kae fakama a matou mai i agasala, ke fakeke mo matou ate nofoaga o te mea tonu i Tou nofo-mai kae fai matou ke sokotaki mo latou ko la ko fili ote lalolagi mo olotou malaia e seki mafai o taofi mai ate fuli o matou kia Koe.  Ko Koe, e tonu, ko te Maalosi-Katoatoa, te Tafasili i te Maluga, te Puipui, te Fakamagalo-Katoatoa, te Tafasili ite Alofa-Kaimalie.

-- Bahá'u'lláh
