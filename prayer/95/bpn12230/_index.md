+++
title = 'Prayer bpn12230 in '
tags = ['lang-95', 'bpn12230']
+++
Vikiiga i Tou igoa, O te Aliki toku Atua!  Au e molimau ia Koe se Kope funa e ufi i loto ia Koe mai loa ite vavau kae se Mea Fakaofoofogina e se mafai o matafi e nofo loto i Tou kanoloto o Tou faiitega.  E manakomia o fakaasi a Koe, a ko Koe ne kalaga atu ke mafua mai a te Lalolagi Matalasi mo te Lalolagi Foliki, kae fili ne Koe a Tagata mai i luga i mea faiite katoa, kae fai a ia pela me ko te failoga o lalolagi e lua kona, O Koe ko te motou Aliki, ko te Tafasili i te Alofa!  
Ne avaka ne Koe ke nofo i Tou nofoga mai mua o tino katoa o Tau foafoaaga.  Ne faka-mafai ne Koe a Ia ke faka-matala Au mea lilo, kae sulu maina atu mo te mainaaga o Tau musumusuga mo Tau Faaliga, kae folafola atu Ou igoa mo Ou uiga lei.  Mai ia Ia ne safe ne Koe a te ulu tala o Tau tusi o te foafoaaga, O Koe ko te Pule o te univesi te la ne fakafoliga ne Koe!  
Au e molimau me i Tena fuaitino a te mea makeke mo te suavai ko oti ne fusi tasi kae tapani fakatasi.  Mai i luga i Tena fatuatua ki Tau Fakatokaaga, mo Tena piki mmau ki so se mea te la ko Koe, i te uke o te mainaga o Tou matagofie, ne fakaasi atu ki Ona mata, mai i maalo katoa o Tau Fakaasiiga mo te foafoaaga, a agaaga o Au tavini ko fakagasue i te olotou nnau ki Tou Maalo, a ko latou ko la e nofo i Ou lalolagi ko fakavave ki loto i Tou maalo faka-te-lagi.  Mai i te nofo se toka ne fakaasi aka ne Ia iI Tou auala, a vae o latou katoa ko la e fakatuanaki kia Koe ne fakamakeke kae fakatalitonu o fakaasi a Tau Talitonuuga i vasia o Au mea ola, kae o fakaasi atu foki a Tou nofoaaiga-a-aliki i Ou maalo katoa.  
E pefea a te takutakua, O toku Atua, a Tou tugalima tafasili i te gali tenei, kae e pefea loa a te katoatoa o Tau foafoaaga, te la ne fai ne ia a so se loto malamalama mo te mafaufau ke ofo!  Kae i te taimi te la ko fakataunu, a ko te mea tela ko leva ne valogina ko oti ne fakataunu, a Koe ne faipati a Tou laulaufaiva o tavae a Koe, kae fakaasi fakalei Ou feitu lilo mai mua o Tau foafoaaga, O Koe ko Ia a te Pule o igoa katoa, mo te Tufuuga o te lalolagi mo te lagi!   Mai ia Ia a mea faiite katoa ne vikia a Koe, kae e fakamanatu a Ou vikiiga, a ko so se agaaga ne fakasino ki mua i te maalo o Tau Fakaasiiga mo Tau nofoaiga-a-aliki.  
I te taimi e tasi, Koe ne sisi aka a Ia ki luga, O toku Atua, kae fakapei a Ia ki te lakei o te igoa o Ia Tela ne sautala mo Koe (Mose), kae mai i luga ia Ia ne faka-matala a mea katoa ko oti ne fakasino mai i Tau finagalo mo mea ko la ko oti ne fakaiku mai i Tau pogai e se mafai o mafulifuli. I sua taimi, a Koe ne fakasafe a Ia ki te igoa o Ia Tela ko Tou Agaaga (Iesu), kae uga mai a Ia ki lalo mai i te lagi o Tou finagalo, mo fai a te akokaoga o Au tagata, tena e fagai a latou ki te agaaga o te ola ki loto o latou fakamaoni i vasia o Au tavini mo latou ko la e usiusitai i vasia o Au mea faiite.  I sua taimi foki, a Koe ne fakaasi kia Ia, faka-galigali ki te igoa o 
Ia Tela ko Tou Taugasoa (Muhammad), kae fai a Ia ke sulu maina mai i luga o te sikulagi o Hajaz, pela me se mea-alofa o Tou maalosi mo se fakatalitonuga o Tou mafi.  Mai ia Ia a Koe ne tuku ifo ki Au tavini a te mea te la ne mafai ne latou o kake-aka ki te maluga o Tou tafatasi, kae nnau olotou loto ki mea fakaofoofogina o Tou poto mo te atamai tuafia.  
Au e fakatalitonu, O ko Koe Tela ko te Aliki o te foafoaaga katoa, mo te Manakoga o so se tino ko oti ne sala kia Koe, te la, i vasia o Au mea faiite, e fakatusa a Latou ki te laa tela e faitalia me e pefea a te uke o taimi e fanaka io me e to e tumau loa a te iai mo te pau o te laa.  So se tino e faka-kese a vasia o Latou ko se maua ne ia a te tina pogai tonu, kae ke oko ki te koulu fakaoti loa, ko se maua ne ia mea faka-ofoofogina o te faka-tasitasi mo molii o te mana mo te tafatasi.  Au e toe molimau, ia Koe ko oti ne fakaiku mai me e seai i te laolagi nei e fakapau mo Latou, kae e seai foki ia Au mea ola e mafai o fakatusa a ia ki se isi o Latou, ko te mea ko Tou Tokotasi totino mo te seai-se-fakapaugina-lele loa e mafai o laveagia kae fakatumau.  
Vikiiga, tavaeega e se maua o lau mo Tou igoa, O toku Atua!  E mafai pefea o taku a Koe ki se tulaga e ttau io me o vikia a Koe fakalei, me ia Koe ko oti ne fakaasi a Ia mai i te maalosi o Tou mafi, kae fai a Ia ke maina atu i luga i te sikulagi o Tou finagalo, kae fai a Ia me ko te Aso-Foou o Au failoga, mo te Malumalu o te fakaasiiga o Ou igoa mo Ou uiga gali?  E pefea ate 
fakaofoofogina, tena la, O toku Atua, a Tena natula mo mea katoa ko la ko oti ne faulu ne Koe kia Ia, mai i luga i tou maalosi mo te maalosi o Tou mafi!  I taimi e tasi ne fakasae mai a Ia pe la me ko te vai o te Ola tonu loa, e aumai-gina mai ite lagi o Tou alofa, kae ligi ifo mai i kaumana o Tou alofakaimalie, ko Au mea ola katoa ke maua ia latou se ola fou, kae ke ola ki te leva o Tou Maalo.  So se motiiga o te vai tena e lava i ei o fakaola a tino ko oti ne mate, kae o fakasaga a olotou mata i te auala o Au alofaaga mo meaalofa, kae ke motu mai ia latou a te piki ki mea katoa na loa ko Koe.  I sua time foki ne fakaasi mai a Ia me ko te Afi te la ne fakaka ne Koe a te lakau ola o Tou tafatasi, tela a tena velaaga ne liua i ei a loto o Au fagasele maalosi i taimi a Ia Tela ko te FetuAo o te lalolagi ko sulu maina mai i te sikulagi o ‘Iráq.  Au e faka-talitonu, O toku Atua, te la mai ia Ia a veli o manatu valea o tagata ne fakaka, a ko loto o tagata ko fakasaga tonu ki te koga e nofo i ei a Tou matagofie tafasili ite taulekaleka.  
Au e akai fakamaoni kia Koe, O a Koe ko te Fakaekeega Tafasili i te Maluga, ke se liakina au mai i matagi iliili malie ko la e agiagi mai i taimi o Ou aso, aso ko la a te manogi suiti o te gatu o Tou alofa-kaimalie ko oti ne tufagtufa ki tua atu.  Io me taofi au ne Koe mai i Tou Vasa tafasili ite lasi, te la a so se motiiga e tasi mai iei e faipati mai penei: “E tafasili i te lasi a te famanuiaaga tela e faitali kia ia ko oti ne ala mai i tena moe ona ko te manavaaga o te Atua tela, mai i luga i Tena alofa-kaimalie, ko oti ne agina atu mai i luga o Ana mea ola katoa kae ko oti ne fakaagai kia Ia!”  
E lavea ne Koe, O toku Aliki, me e pefea Au tavini e taofi faka-pagota ne latou loa ia latou mo olotou manakoga.  Faka-magalo mai latou mai i olotou mafatiaaga, O toku Atua, mai i te malosi o Tou nofoaiga-a-aliki mo te mafi, ko te mea ke mafai ne latou o saga atu kia Koe i taimi te la a Ia ko te Fakaasiiga o Ou igoa mo uiga llei ka fakaasi atu ki tagata.  
Kilo alofa mai kia ia tenei e mativa kae nofo mao , O toku Aliki, a te kilo o Tou maukoloa, kae fakalofia a tena loto mo sulu o Tou poto, ko te mea ke mafai ne ia o puke a muna fakavae o te lalolagi e se lavea, kae maua ne ia a mea lilo o Tou maalo faka-te-lagi, kae atafia a fakailoga mo mea-alofa o Tou maalo, kae puke ki fakaasiiga e tua fia o te lalolagi tenei kae tuku atu i mua o Ia Tela ko te Fakaasi o Tina Koe loa.  Taki atu, tena la, ona mata, O toku Atua, ki luga i te sikulagi o Tou alofa-kaimalie, kae mautakitaki a tena loto i te piki kia Koe, kae faipati atu tena laulaufaiva o vikia a Koe, kae fakamafai ke maua ne ia o taofi ke mmau a te kafanoa o Tou alofa, kae ke piki ki te kapa gatu o Tou maukoloa, kae ke fakasalalau atu a Tou igoa i vasia o au mea faiite, kae ke toe lau atu Ou uiga gali ke salalau i koga katoa, i se auala tela e seai se mea e faka-lavelavegia ko se mafai i ei ne ia o fuli atu ki Tou igoa, ko te Maukoloa Katoatoa, kae e seai se veli e puni ne ia a ia mai ia Koe, Tela la i Ou lima e taofi i ei a te maalo ote faipati mo te maalo of igoa mo uiga lei katoa!  
Taofi ne Koe a te lima o ia tena e salasala tela ko oti ne fakatonu ona mata kia Koe, O toku Aliki, kae futi mai i te poko-oga o ona mafaufauga seai ne aogaa, ko te molii o te mautinoa tonu ke sulu maina i luga atu ote sikulagi o tena loto i aso ko la a te laa o te poto o Au mea faiite ko oti ne fakapouligina ona ko te sulu maina o te Fetu-Ao o Tou matagofie; a aso  te la a te masina o te atamai o te lalolagi ko segi mai i luga i te sae-maiga o Tou poto funa, mo te fakaasiiga o Tau mea funa tela e leoleogina fakalei loa, mo te fakasae maiiga o Tau mea funa, a aso ko la a fetu o mea e fai a tagata ko to ki lalo ona ko te fanaka ki luga o te tamilosaga o Tou tafatasi mo te fakalauefa atu o Tou fakatasitasi tafasili ite gali.  
Au e akai kia Koe, O toku Atua, mai i Tau Muna tafasili ite maluga te la ko oti ne fakeke ne Koe me ko te Foo Masaki Faka-te-lagi ki luga i tagata katoa i loto i tou maalo, te Foo Masaki te la a tena maalosi ne fuli i ei a te fiti o te olaga o tagata ki te tina aulo piua. O ko Koe i Ou lima e i ai a maalo e lavea mo te se lavea, ke fakatonu ko taku filifiliga ke olo tonu mo Tau filifiliga a ko toku manakoga ko Tou manakoga, a ko au ke lotomalie katoatoa mo te mea tela e manako Koe ki ei, kae ke fiafia katoatoa au mo te mea ko oti ne fakatonu ne Koe mo au mai i Tou maukoloa mo alofaga.  E tonu a Koe e fai a te mea e loto Koe ki ei.  Koe, i te tonuuga, ko te Matagofie-Katoatoa, ko te Atamai-Katoatoa.  
E fiafia a te tagata ko oti ne lavea, kae maua ne ia a te suamalie o Tou manogi kae fakasaga a ia ki Tou maalo, kae tami foki a ia i mea ko la ko oti ne fakapatonu i Tou gali mo te alofa. E lasi lasi a te faka-manuiaaga mo ia ko oti ne talia ne ia a Tou afioga tafasili i te maluga, ko la a veli ne pono i ei a maalo mai ia Koe ne seki mafai o ponotia a ia mai i te kilo o ona mata kia Koe, O ko Koe Tela ko te Tupu o te vavau mo te Fakaola o so se ivi vaaivai!  Fakamanuia, foki, a ia tela ne manava ne ia Ou manaogi gali, kae ko aveia ne Tau faipatiga i Ou aso.  Fakamanuia, foki, a te tagata tela ko oti ne fuli atu kia Koe, kae faka-fanoanoa kia ia tela ne fuli tua kia Koe.  
E vikia a Koe, ko te Aliki o lalolagi!

-- Bahá'u'lláh
