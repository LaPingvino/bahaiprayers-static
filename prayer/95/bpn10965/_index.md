+++
title = 'Prayer bpn10965 in '
tags = ['lang-95', 'bpn10965']
+++
Te Matagofie ea ia Koe, O te Aliki toku Atua!   Mea nei ko aso ko la ko oti ne fakatonu ne Koe a tagata katoa ke tautali ite Anapogi, tela ona koi a ka fakama a olotou agaaga kae fakamaa katoa latou mai i te piki ki so se tino na loa ko Koe, te la ma i olotou loto ka mafai ne latou o olo atu ki luga auaa ko ttau ki te fale o tau afioga kae e mafai foki o ttau ki te nofoga ote faka-asiiga o Tou tafatasi.  Aumai, O toku Aliki, ko te anapogi tenei ke fai pela me se vaitaafe o te vai-ola kae ke fua mai i ei ate uiga tela ko oti ne fakaeke aka ne Koe.  Fakamaa aka ne Koe i te mea e mafai a loto o Au tavini ko la ne see mafai ne te masei o te lalolagi o fakatuai mai i te fuli atu ki Tou Igoa Matagofie-Katoatoa, kae ko la ko nofo aunoa mo se mafuli ne te logoaa mo te pakalaga o latou ko la ko fulitua mai i Au faka-iloga tafasili i te malifalifa ko la ne aumai tasi mo te oko mai o Au Faifekau ko la ko oti ne fa-uu mo Tou nofoga-a-aliki, Tou maalosi, Tou afioga mo Tou matagofie.  Mea nei ko tavini, ko la ite taimi loa tena ne logo i Tau kalaga, e tele atu kite koga e vau iei a Tou alofa-kaimalie kae seki talave lele loa ona ko mafulifuliiga mo avanoaaga o te lalolagi nei io me ko nisi faka-lavelave aka o tagata.
     Au ko ia, O toku Atua, te la ne molimau ki Tou tasi, tela ne fakatalitonu ki Tou tafatasi, tela e ifo maulalo mai mua o te faka-asiiga o Tau afioga, kae e lavea mo te loto fanoanoa a te gali o te mainaaga o Tou matagofie maina.  Au ko oti ne talitonu kia Koe mai i tua ko oti ne iloa ne au Koe, Tela ne fakaasi mai a Koe ki mata o tagata e auala atu i te maalosi o Tou nofoga-a-aliki mo te maalosi.  Kia Koe ne fuli atu au, motu lele mai loa i mea katoa, kae piki mautakitaki ki te kafanoa o Au mea-alofa mo alofaaga.  Ko oti ne talia ne au a Tau mea tonu, mo te tonu o tulafono faka-ofoofogina katoa mo faka-matalaaga ko la ko oti ne tuku ifo ne Koe.  Ko oti au ne anapogi ona ko te alofa mo Koe mo te tautali ki Tau faka-tonuuga, kae ko fakaoti a taku anapogi mo Ou tavaeega i toku laulaufaiva pela foki loa mote tautali ki Ou fiafiaaga.  Sa fai gia au, toku Aliki, ke lau ia latou ko la ne anapogi i te ao, kae ite po ko fai olotou taga i mua o Koe kae ko se talitonu ki te mea tonu, se talitonu i Au fakailoga, teke atu ki Au faka-talitonuuga, kae fakasee Au faipatiiga.
     Tala ne Koe, O te Aliki, oku mata mo mata o latou katoa ko la ne saala kia Koe, ko te mea ke lavea Koe ne Ou tina mata loa.  Mea nei ko tau ikuuga kia matou i te Tusi tela ne aumai ki lalo ne Koe Tela ko Ia ko oti ne filifili ne Koe mai i Tou loto, Tela ko Ia ko oti ne faka-kese aka ne Koe ki alofaga mai i luga i Au mea faiite katoa., Tela ko Ia ko oti ne fiafia o fauu ki Tou nofoga-a-aliki, kae ko Ia Tela ko oti ne alofagia kae fakaeke ki Tau Fekau mo Au tino katoa.  Tavaeega e Koe, na la, toku Atua, pela mo Tou alofa-kaimalie ko oti ne fai matou ke lavea a Ia kae talia so se mea ko oti ne tuku ifo mai ia Ia, kae avatu ki luga ia matou a te faka-aloalo o maua a te fakatasi mo Ia Tela ko oti ne feagaiiga mai ne Koe i Tau Tusi mo Au Tapeleti.
     E lavea mai ne Koe au, o Toku Atua, o oku mata e faka-saga kia Koe, piki mautakitaki ki te kafanoa o Tou alofa-kaimalie faka-te-lagi, ka piki mau ki te mata o Tou alofa-atafai mo alofaaga e se lausia.  Sa-lepegia, au e akai kia Koe, oku faka-moemoega ke oko atu ki mea ko oti ne iku ia Koe mo Au tavini ko la ko oti ne fuli atu ki te koga e nofo Koe i ei mo te lafiiga o Koe, kae tautali ki te Anapogi ona kote alofa mo Koe.  Au e fakaasi tonu, O toku Atua, I so se mea tela e vau mai ia au e seai lele loa se aogaa mo Tou nofoga-a-aliki kae e se ttau foki ki Tau afioga.  Kae e uiloa, Au e akai totuli kia Koe mai i Tou Igoa tela ne fakaasi a Koe, ite matagofie o Ou igoa tafasili ite lei, ki mea faiite katoa, i te Faka-asiiga Tela ko oti a Koe, ona ko Tou Igoa tafasili ite malifalifa, fakamaina atu ne Tou gali, o tuku mai ke inu au ite uaina o Tou alofa-kaimalie mo te suamalie tonu o Ou alofaaga, ko la ne tafi mai ite lima tau-matau o Tou finagalo, ke mafai ne au o tuku taku kilo ki luga ia Koe kae e motu lele mai i so se mea na ko Koe, ko te lalolagi mo mea katoa ko la ko oti ne faiite i ei kee mafai o sae mai mua ia au pela me se aso vave tela seki talia ne Koe ke faiite.
     Au e toe akai kia Koe, O toku Atua, ke to vaiua ifo ki lalo, mai ite lagi o Tou finagalo mo kaumana o Tou alofa-kaimalie, a te mea tela ka  fulu ne ia tatou mai i te manogi masei o motou agaasala, O ko Koe Tela ko oti ne fagaigoa a Koe ki te Atua o te Alofa-Kaimalie!  A Koe, e tonu, ko te Tafasili i te Maalosi, te Matagofie-Katoatoa, te Fai-Meaalofa.
     Sa liakinagina, O toku Aliki, a ia tela ko fuli atu kia Koe, io me fakasala a ia tela ko faka-pilippili atu kia Koe o kave keatea ke mao mai i Tou fale.  Sa lepegia a faka-moemoega o latou e akai kae finafinau o fakaloa atu a olotou lima o saala a Tou alofa-kaimalie mo alofaaga, kae sa faka-seaigia a Au tavini faka-maoni ki mea faka-ofoofogina o Tou alofa-atafai mo te alofa-kaimalie.  Te Faka-magalo mo te Tafasili ite Alofa-Lauefa ko Koe, O toku Aliki, Koe e maalosi o fai ate mea e fiafia Koe ki ei.  A mea katoa na ko Koe e seai ne aogaa i mua ote fakaasiiga o Tou mafi, ko galo i mata ote faka-talitonuuga ki Tou maumea, e aunoa mo se aogaa o latou ma fakatusa ki fakaasiiga maina o Tou nofoga-a-aliki, kae mativa loa kite mativa mai i maalosi katoa mafai e mata ki mata mo failoga mo faka--talitonuuga o Tou maalosi.  Sea aka foki se lafiiga mai i tafa o Koe, O toku Aliki, tela e mafai ne au o tele o lafi kiei na ko Koe, kae e tefea foki a te koga malu e mafai ne au o fakavave ki ei?  E seai, te maalosi o Tou mafi e fai mo taku molimau!  Seai aka foki se puipui na ko Koe, seai se koga mo tele ki ei na ko Koe, seai se lafiiga na ko Koe.  Fai aka au ke tami, O toku Aliki, ki te suamalie faka-te-lagi o Tou masausauaga mo tavaeega.  Au e tautoo ki Tou mafi!  So se tino tela ko oti ne taimi ite magalo ka fakaseai katoa a ia mai i mea o te lalolagi mo mea katoa ite lagi, kae ka fakasaga atu ona mata kia Koe, fakamaa mai ite masausau o so se tino na ko Koe.
     Faka-maalosi na la a toku agaaga, O toku Atua, ki Tau masauaaga faka-ofoofogina, ke mafai ne au o fakamaluga a Tou igoa.  Se lau gina au mo latou ko la e faitau ia Au pati kae e se maua o saala ki Au mealofa funa kola, e fakatonu mai ne Koe, e aofia iei, kae e fakavave ne latou a agaaga o Au mea faiite mo loto o Au tavini.  Fai aka au , O toku Aliki, ke lau au ia latou ko la ko oko loa ite pokotia i manogi suamalie ne agiagi mai i Ou aso kae fai a latou ke tuku ifo a olotou ola mo Koe kae fakavave atu ki te koga tela ka mate iei a latou ona loa kote nnau a loto o kilo ki Tou gali mote fia oko atu kia Koe.  Kae moi fai ke isi se tino e sili atu kia latou ite olotou auala, “Koutou e olo ki fea?” ka tali atu latou penei, “Ki te Atua, te Pule-Katoatoa, te Feasoasoani i Mea Faigata, te Ola Fua ia Ia!”
     Agasala ne fai ne latou ko la ko fuli tua mai ia Koe kae ko amio fiasili kia Koe e se maua ne latou o fakatuai a te alofa o latou mo Koe, io me kote fakasaga atu o latou kia Koe, io me kote fuli atu kite auala o Tou alofa.  Latou konei ko latou kola e fakamanuia ne te Lukuuga-faka-te-lagi mai i luga, kola e fakamana ne tokoukeega o tino i Fakai lasi, mo mai tua atu ia latou ko piki i olootu mualae a Tau pene tafasili ite maluga ko oti ne tusi: “Latou konei! A tino o Bahá. Mai ia latou ko oti ne fakasae aka a te gali o te mainaaga o akoakoga.”  Tela la ko oti ne fakaeke aka i Tau pule mo Tou finagalo, i te Tapeleti o Tau ikuuga e se mafai lele o fuli.
     Faka-salalau atu, tena la, O toku Atua, a te olotou takutakua mo te takutakua o latou koi ola io me ko mate kae ko oti ne faka-tamilomilo ne latou.  Tuku mai kia latou a te mea tela ko oti ne fakaeke aka mo latou fai mea tonu i vasia o Au mea faiite.  E maalosi Koe o fai a mea katoa.  E seai aka foki se Atua na ko Koe, te Maalosi-Katoatoa, te Fesoasoani i Mea Faigata, te Mafi-Katoatoa, te Toe Alofa Tafasili  
      Sa faka-gata a motou anapogi ki te anapogi tenei, O toku Aliki, pela foki mo feagaiiga ko oti ne fai ne Koe mo te feagaiiga tenei.  Ke talia mai ne Koe a mea katoa ko oti ne fai atu ne matou mo te alofa kia Koe, ona foki ko Tou fiafiaaga, mo mea katoa ko la ko liakina ne matou seki fai ona ko te fakalogo o matou ki manakoga se lei kae se fakamaoni.  Fak- mafai aka matou, tena la, ke piki mau ki Tou alofa mo Tou faifiaaga lei, kae tausi matou mai ite masei o latou ko oti ne se-talitonu kia Koe kae fakaloi Au faka-iloga tafasili i te malifalifa. A Koe, i te tonuuga, ko te Aliki o te lalolagi nei mo sua lalolagi.  E seai aka se Atua i Ou tafa, te Malu, te Tafasili ite Maluga.
     Faka-lauefa a Koe, O te Aliki toku Atua, a ia Tela ko te Kamataga Mai ite Vavau, te Mea Lilo Faka-te-lagi, te Uiga se Lavea, te Asokamata Faka-te-lagi, mo te Faifekau o Tou Nofoga-Aliki, tela mai ia Ia ko poto katoa o taimi ko teka mo poto katoa o taimi mai mua ka faka-maina, mai ia Ia a penina o Tou atamai funa ka taala, a ko te fakaofoofogia o Tou igoa taaua ka faka-matala ko oti ne tofi ne Koe ate Tino Faka-salalau o Ia tela Tena igoa a te mataimanu B mo te mataimanu E ka soko kae fusi tasi, auala atu i Tou afioga, Tou nofoga-a-aliki mo Tou mafi ka fai ke iloagina, e auala atu ia Ia Tela Au muna ko oti ne kave atu ki tua atu, ako Tau Muna ko faiite, e auala atu ia Ia Tela a loto o Au fagasele filifilia ko tuku fakasagi, a ko latou katoa i lagi mo latou katoa ite lalolagi ko luku fakatasi, Tela ko faka-igoa ne Koe kia ‘Alí-Muhammad ite maalo o Ou igoa, mo te Agaaga o Agaaga i Tapeleti o Tau faka-asiiga se mafai o fuli, Tela ko oti ne fauu ne Koe ki Tou tina igoa, i luga i Tou igoa a nisi igoa aka katoa ko oti, mai i luga  i Tou manakooga  mo te maalosi o Tou mafi, ko oti ne fai ke foki atu,  kae ia Ia Tela ko fai ne Koe a Ou uiga lei katoa mo Ou tofiiga ke maua ia latou a te tina fakaotiiga o latou.  Ea a Ia a igoa ko la e moe funa i loto i Tau tapaneko e seai se popooga, i loto i Tou lalolagi e see lavea mo Ou fakai lasi faka-manuiagina.
     Toe fakalauefa ne Koe, na la, a latou ko la e talitonu ia Koe mo Au fakailoga kae ko fuli atu kia Koe, mai i vasia o latou ko oti ne iloa ne latou a Tou faka-tasitasi i Tena Faifekau Fakamuli – se Faifekau tela ko oti ne fai mai ne Ia i Ana Tapeleti, mo Ana Tusi mo Ana Mataupu Silisili, pela foki mo kupu gali katoa mo faipatiiga taaua ko avaifo ki luga ia Ia.  Ko te Faifekau foki tenei Tela Tena feagaiiga ko oti ne fakatonu mai ne Koe ke na fakatu a Tena feagaiiga ia Ia loa.  Ko Ia tela ko Ona tavaeega e fakamanatu ne te Bayan. I loto a Tena tafasili i te lei katoatoa ko oti ne faka-malugagina, kae faka-tumau a Tena mea tonu, ka faka-salalau a Tena nofoga-a-aliki, mo Te Fakatokaaga ko faka-tonutonu.  Faka-manuia ki tagata tela ko fuli atu kia Koe, kae faka-taunu a mea ne fakatonu mai ne Koe, O ko Koe Tela ko te Aliki o te lalolagi mo te Manakoga o latou katoa ko oti ne iloa ne latou a Koe!
      Tavaeega e o Koe, O toku Atua, mo Tou fesoasoani ke lavea kae alofa kia Ia.  Na la, au e akai totuli kia Koe ona ko Ia mo Latou Ko la ko Asokamata o Tou faka-te-lagi, mo te Faifekau o Tou Tulaga Aliki, mo Koga Tausi o Tau Feagaiiga, mo Koga e teu iei a Tou fakamalosi, ke fai aka matou ke tavini kae fakalogo kia Koe, kae faka-maalosi mai matou ke fai pela me ne fesoasoani o Tena Fakatokaaga mo te lepeega o latou teke kia Koe.  E maalosi Koe o fai a te mea e fiafia Koe ki ei.  E seai aka foki se Atua na ko Koe, te Mafi-Katoatoa, te Matagofie-Katoatoa, te Tasi tela a Tena fesoasoani e saala gina ne tagata katoa!

-- Bahá'u'lláh
