+++
title = 'Prayer bpn10959 in '
tags = ['lang-95', 'bpn-unsorted']
+++
O toku Aliki, toku Puipui, toku Fesoasoani i Mea Faigata!  E maulalo a taku akai fakamolemole kia Koe, e masaki kae vau kia Koe ke fakalei a toku masaki, e tagi akai atu kia Koe mo toku laulaufaiva, toku agaaga ola, mo toku mafaufau:
     O te Atua, toku Atua!  A te fase-tonu o te po ko tanumia i ei a kogaa-koga katoa, a ko te lalolagi ko ponogina ne kaumana pouli.  A tino o te lalolagi ko to i loto i te pogisa o fakatauga seai ne aoga, a ko olotou tino pule masei kae kaitaua ko taka- seasea i te fakamasei o mea mo te kaitaua.  E seai saku mea e lavea na loa ko mata kaitaua o afusaga o afi ko kaa loa ki luga mai i te pokooga loa fakaoti o te koga mai i tua, e seai saku mea e lagona na loa ko te maluga o te gulu e pakalaga mai i te afe mo afe o mea tau, a ko fenua taki tasi ko tagitagi ki luga i olotou laulaufaiva e se iloa:  “Oku maumea e seai ne aogaa kia aku, a ko taku puleega ko galo ifo ki lalo!”
     O toku Aliki, a lamepa o takitakiiga ko galo atu.  A afusaga o manakoga o te loto ko soloki aka o malosi, a ko te amio see lei ko gasolo o lasi i te lalolaagi.  A te masei mo te kaitaua ko solo valevale i te lalolagi katoa, kae e seai se agaaga e maua ne au na loa ko te lukuuga mutana a Au taugasoa ko nei e avaka ne latou a te kalaga penei:
     Fakavave o alofa! Fakavave o talitonu! Fakavave o foai! Te takitakiiga ka vau!
     Vau koe mo te fealofani! O puke a te Fetu o te Aso!  Vau ki konei ke maua a te alofa-kaimalie, ke faigofie!  Vau ki konei ke maua a te faka-taugasoa mo te filemu!
     Vau kae tuku ki lalo au mea tau o te kaitaua, ke oko ki taimi e manumaalo a te fakatasitasi!  Vau i te auala tonu o te Aliki, fakatau fesoasoani a tino taki tokotasi.
     E tonu, mo se fiafia lasi, mo se loto mo te agaaga ola, ko mafai i ei ne latou masei kia Koe konei o fakagata a te taua mo te lei o tino i fenua katoa.  E lavea ne Koe a latou, O toku Aliki, e fanoanoa i loimata o Au tino, fakamasasau a te fanoanoa o Au fanau, fanoanoa tasi mo tagata, maua ne te tiagaina ona ko fakalavelave lasi e pokotia i ei e tino katoa o te lalolagi katoa.
     O toku Aliki, fakaeva latou mo te manumaalo ko te mea ke mafai ne latou o lele ki luga i te faolataga, faka-maalosi a olotou fuaitino i te galuega ki Au tino, mo olotou tua i te tavini i te Mataloa o te Mana.
     E tonu ia Koe ko te Lima-Mafola, e tonu ia Koe ko te Alofa-Kaimalie!  E seai aka se Atua na ko Koe, ko te Gali, ko te Onosai, ko te Favavau o Aso!

-- Abdu'l-Bahá
