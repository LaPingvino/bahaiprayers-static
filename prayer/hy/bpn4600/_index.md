+++
title = 'Prayer bpn4600 in հայերեն'
author = "Bahá'u'lláh"
tags = ['lang-hy', 'bpn-unsorted', "Bahá'u'lláh"]
+++
Ցրիր Իմ տխրությունը Քո ընծաներով և Քո առատաձեռնությամբ, ո՜վ Աստված, իմ Աստված, և Քո հզորությամբ և ուժով վերացրու իմ թախիծը: Տեսնում ես Դու, ո՜վ իմ Աստված, որ ես դեմքով շրջվեցի դեպի Քեզ այն ժամին, երբ բոլոր կողմերից փորձանքներով եմ համակված: Աղերսում եմ Քեզ, ո՜վ Դու, ամեն գոյի Տեր` ամբողջ տեսանելին և աներևույթը համակող, Քո Անվամբ, որով Դու ենթարկեցիր մարդկանց սրտերը և հոգիները, և Քո գթասրտության Օվկիանոսի ալիքներով և Քո առատաձեռնության Ցերեկային Լուսատուի փայլով` դասիր ինձ նրանց շարքերը, ում ոչինչ չխանգարեց շրջել իրենց դեմքերը դեպի Քեզ, ո՜վ բոլոր Անունների Տեր և երկնքների Արարիչ:
	Դու տեսնում ես, ո՜վ իմ Տեր, թե ինչ է բաժին ընկել իմ ճակատագրին Քո օրերում: Աղերսում եմ Քեզ Նրանով, Ով Քո անունների Արշալույսն է և Քո հատկանիշների Արևածագը, սահմանել իմ համար այն, ինչ ինձ կօգնի բարձրանալ Քեզ ծառայելուն և գովաբանել Քո առաքինությունները: Դու ես, հիրավի, Ամենահզորը, Զորավորագույնը, Դու Նա ես, Ով պատասխանում է բոլոր մարդկանց աղոթքներին:
	Եվ, վերջապես, խնդրում եմ Քեզ Քո դեմքի լույսով, օրհնիր իմ գործերը, հատուցիր իմ պարտքերը և բավարարիր իմ կարիքները: Քո ուժի և Քո իշխանության մասին վկայում է ամեն լեզու, Քո մեծությունը և Քո տիրակալությունը ընդունում է ամեն մի ըմբռնող սիրտ: Չկա Աստված Քեզանից բացի` Նրանից, Ով լսում է և մշտապես պատասխանում:
