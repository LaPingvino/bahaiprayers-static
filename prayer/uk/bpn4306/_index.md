+++
title = 'Prayer bpn4306 in Україна'
author = "Abdu'l-Bahá"
tags = ['lang-uk', 'bpn-unsorted']
+++
О деревця й саджанці, довершені й ніжні, що зростають у лугах керівництва! О ви, новоприбульці до Братства Істини!

Хоча зараз ви учні, плекаємо надію, що завдяки зливам хмар благодаті станете вчителями, дасте пишний цвіт, немов квіти й запашні трави в садочку знань, що належать як розумові, так і серцю. Кожен з вас буятиме, неначе дерево, багате своїм врожаєм, пишне, свіже та міцне, рясно вкрите солодкими плодами.

Нехай завдяки потаємній Божій підтримці кожен з вас перетвориться на джерельце знань. Хай серця ваші повсякчас отримують натхнення від Жителів Вишнього сонму. Хай краплинка стане морем великим, а пилинка засяє сліпуче, мов сонце.

Його Святість Баб промовляв: „Якщо мала мурашка в день сей забажає здобути таку силу, аби прояснити найбільш незрозумілі й туманні місця Корану, прагнення її, без сумніву, збудеться, бо в найзаповітнішому єстві всього сущого пульсує таїна вічної могутності”. Коли безпорадне створіння може набути такої вправності, наскільки більш дійовою мусить бути сила, вивільнена щедрими потоками благодаті Багаулли?! Яке ж непорівнянне підкріплення отримуємо, який багатий сердечний набуток маємо!

Тож, о просвітлена юне, щодень і щоніч докладайте зусиль, аби розгадати таємниці розуму й духу та збагнути секрети Божого Дня. Сповніться свідченнями проблисків Найвеличнішого Імені. Розкрийте уста свої у прославлянні. Наводьте переконливі докази та обміркування. Ведіть спраглих до водограю життя, а недужих обдаровуйте істинним здоров’ям. Станьте підручними Божими, будьте лікарями, керованими Богом, і зцілюйте немічних. Приймайте вигнанців у коло найближчих друзів. Обдаровуйте надією сповнених відчаю. Пробуджуйте сплячих, безпечних робіть уважними.

Такими є плоди сього земного життя. Таким є положення променистої слави.
