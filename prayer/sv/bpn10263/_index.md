+++
title = 'Prayer bpn10263 in Svenska'
tags = ['lang-sv', 'bpn10263']
+++
##MEDELLÅNG OBLIGATORISK BÖN
Att läsas dagligen på morgonen, vid middagstid och om aftonen.

*Låt den som önskar bedja tvätta sina händer och, medan han tvättar sig, säga:

   Styrk min hand, o min Gud, så att den må fatta tag i Din bok med sådan fasthet, att världens skaror ej får någon makt över den. Skydda den då från att befatta sig med vadhelst som icke tillhör den. Du är sannerligen den Allsmäktige, den Starkaste.

*   Och låt honom, medan han tvättar sitt ansikte, säga:

Jag har vänt mitt ansikte mot Dig, o min Herre! Lys upp det med Ditt anletes ljus. Bevara det då från att vända sig mot någon annan än Dig.

*Låt honom sedan stå upp och, vänd mot Qiblih (Tillbedjans punkt, d.v.s. Bahjí, Akká), låt honom säga:

Gud betygar att det ej finns någon annan Gud än Han. Honom tillhör uppenbarelsens och skapelsens riken. Han har i sanning uppenbarat Honom, Han som är uppenbarelsens dagbräckning, Han som talade på Sinai och genom vilken den högsta horisonten förmåddes att lysa och Lotusträdet, bortom vilket ingen kan färdas, har talat och genom vilken kallelsen har kungjorts för alla som finns i himmel och på jord: ”Se, den Allbesittande är kommen. Jord och himmel, härlighet och makt tillhör Gud, alla människors Herre och besittaren av tronen i höjden och jorden därunder!”

*Låt honom sedan böja sig ned med händerna vilande på knäna och säga:

Upphöjd vare Du över mitt lovprisande och lovprisandet från någon annan än mig, över min beskrivning och beskrivningen från alla som är i himmelen och alla som är på jorden!

*Låt honom därefter, stående med öppna händer och handflatorna vända mot ansiktet, säga:

O min Gud, svik ej honom, som med bönfallande fingrar har klamrat sig fast vid fållen till Din barmhärtighet och Din nåd, o Du som är den mest Barmhärtige av dem som visar barmhärtighet!

*Låt honom sedan sätta sig ned och säga:

Jag bär vittnesbörd om Din odelbarhet och Din enhet, att Du är Gud och att det ej finns någon Gud jämte Dig. Du har sannerligen uppenbarat Din sak, fullbordat Ditt förbund och ställt Din nåds dörr vidöppen för alla som dväljs i himmel och på jord. Låt välsignelse och frid, hyllning och ära vila över Dina älskade, vilka världens förändringar och tillfälligheter ej avhållit från att vända sig till Dig, och vilka givit sitt allt i hopp om att uppnå det som är hos Dig. Du är i sanning den evigt Förlåtande, den Allvälgörande.

Om någon i stället för den långa versen väljer att läsa dessa ord: ”Gud betygar att det ej finns någon annan Gud än Han, Hjälpen i farans stund, Den i sig själv varande,” vore det tillräckligt. Likaså vore det tillräckligt om han sittande väljer att läsa dessa ord: ”Jag bär vittnesbörd om Din odelbarhet och  Din enhet, att Du är Gud och att det ej finns någon Gud jämte Dig.”

-- Bahá'u'lláh
