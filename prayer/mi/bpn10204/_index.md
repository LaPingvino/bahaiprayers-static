+++
title = 'Prayer bpn10204 in Māori'
author = 'Abdu'l-Bahá'
tags = ['lang-mi', 'bpn-unsorted']
+++
Korōria me te whakamoemiti ki a Koe, e Te Ariki tōku Atua! He pihinga papai tēnei kua tōkia ki ngā māra o Tōu aroha kua whāngaia hoki ki ngā ringaringa o Tōu Arikitanga. Nāu ia i tāuwhitia ki te puna o te oranga mutungakore i kōhuhū mai i ngā māra o Tāu kotahitanga, ā, Nāu ngā kapua o Tōu tohu atawhai pūhou i kōuaua i Āu manako ki runga i a ia. Kua tupu, kua whanake mai i raro i te maru o Āu whakapainga i whakatinanatia mai i te Rā o Tōu mauri atua. Kua kowhera ki te rau me te puāwai, kua kī i te hua mai i te tukunga mai o Āu tākoha, Āu rawa mīharo, kua kakaretia e te hau angiangi e tōrino ana mai i te ahunga o Tāu kaingākaunui

E Te Ariki! Meinga tēnei pihinga kia makuru, kia mata, kia matomato mā te uatātā o Tāu rawa motuhake me Tāu manako, inā rā Tāu i uwhia ai ngā tāpenekara o te tapu i Tāu Kīngitanga mutungakore, i whakareia ai ngā mauri o te kotahitanga i te marae o te huinga anō.

e Te Ariki! Āwhinatia ia mā te whakakaha o Tāu tohu atawhai mea puta mai i Tāu Kīngitanga tē kitea ai, whakahirihiritia ia ki aua tini kāore i te kitea e ngā whatu o Āu pononga, tukua hoki ia kia whai tūnga tōtika ki Tō aroaro. Kia wetekina tana arero kia whakatātakina Koe, whakaharakoatia hoki tana ngākau kia whakanuia Tōu korōria. Kia whakapiataatatia tana kanohi ki Tāu Kīngitanga, kia whairawa ia ki te rohenga o runga, ā, kia whakaūtia ia hei pononga o Tō Kaupapa.

Ko Koe te Pūkaha-Katoa, te Korōria-Katoa, te Kaha Rawa.
