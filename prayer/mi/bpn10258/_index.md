+++
title = 'Prayer bpn10258 in Māori'
tags = ['lang-mi', 'bpn-unsorted']
+++
Korōria ki a Koe, E Te Ariki tōku Atua! Tēnei ahau ka inoi nei ki a Koe mā Āu tohu e karapoti nei i te orokohanganga katoa, ā, mā te mārama o Tōu kanohi e whakamārama nei i te katoa o te rangi o te whenua, ā, mā Tō atawhai tohu o runga o ngā mea katoa kua hangaia, ā, mā Tōu tohu aroha kua horapahia te aonui katoa, kia wāwāhingia ngā ārai e haukoti nei ahau i a Koe, ka tere ai ahau ki te Mātāwai o Tāu hiringa mananui, ki te Rā o Tāu Whakakitenga me Āu tākoha mai, ā ka rukuhia ai te moananui o Tō pātata mai, rēhia hoki. 

Aua ahau e tukua, e toku Ariki, kia tupea i te mātauranga ki a Koe me Ōu rā, aua hoki ahau e unuhia mai i te kākahu o Tāu aratakinga. Tukua ahau kia inu i te awa o te ora pū, ko ōna wai he mea pupū mai i te Wāhi Pai Rawa (Ridván) i tūria ai te torōna o Tōu Ingoa, te Tohu Atawhai-Katoa, e tūwheratia ai ōku whatu, e hahana ai tōku kanohi, e tau ai tōku ngākau, e mārama ai tōku wairua, e mau ai āku whīkoi. 

Ko Ia ko Koe mai noa, mā te kaha o tōna āhei, kei runga rawa o ngā mea katoa, ā, mā te whakahaerenga o tāna e hiahia ai i taea ai te whakarite i ngā mea katoa. Ka horekau tētahi mea kotahi ki Tāu rangi, ki Tāu whenua, e taea te haukoti i Tāu e hiahia ai. Nō reira kia aroha mai ki ahau e tōku Ariki, mā Tāu manaakitanga me Tōu ngākau makuru, ā, kia tahuri tōku taringa ki ngā rangi rōreka o ngā manu e whakatangi nei i ā rātou whakamoemiti ki a Koe i waenga o ngā peka o te rākau o Tōu kotahitanga.

Ko Koe te Pouhōmai Nui, te Tohu Atawhai i ngā wā katoa, te Mākoha Rawa.

-- Bahá'u'lláh
