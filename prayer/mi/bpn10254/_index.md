+++
title = 'Prayer bpn10254 in Māori'
author = 'Bahá'u'lláh'
tags = ['lang-mi', 'bpn-unsorted']
+++
I runga i te Ingoa o Te Atua, te Namata, te Kaha Rawa. 

Waihoki, ko ngā ngākau pono kua peto ki te ahi o te wewete: kei whea te kirimōhinu o te mārama o Tōu Kanohi, e Te Tau o ngā ao? 

Ko ērā kua pātata ki a Koe kua whakarērēna ki te pōkerekere o te putu kau: Kei whea te pīataata o te ata o Tōu tūtatakitanga anō, e te Kōingo o ngā ao? 

Ko ngā tinana o Ō Kōwhiringa kei te onepū matara rawa e tīraha oreore noa ana: Kei whea te moananui o Tō pātata mai, e te Ātāhu o ngā ao? 

Kua hikitia ngā ringa tono ki te rangi o Tō atawhai, atawhai hoki: Kei whea ngā marangai o Tōu tākoha, e te Pouwhakautu i ngā pātai o ngā ao? 

Kua ara te hunga atua-kore, kua ara ki te pēpēhi ki ngā tōpito katoa: Kei whea te mana aukume o Tāu pene whakarite i Tāu e pai ai, e te Toa Tipua o ngā ao? 

Ko te pahupahu a ngā kurī kei ngā tahataha katoa: Kei whea te raiona o te ngahere o Tōu kaharawa, e te Pouwhakatika o ngā ao? 

Kua mau te ira tangata i te mātaotao: Kei whea te pāmahana o Tōu aroha, e te Muraahi o ngā ao? 

Kua piki te parekura ki tōna taumata teitei: Kei whea ngā tohu o Tāu whāngainga, e te Whakaoranga o ngā ao? 

Kua horahia te nuinga o ngā iwi ki te pōuriuri: Kei whea te mārama o Tōu ahurei, e te Hahanatanga o ngā ao? 

Kua mārō ngā kaki o te iwi ki te mauāhara: Kei whea ngā hoari o Tāū ngaki, e te Pouturaki i ngā ao? 

Kua heke rawa te whakaiti ki tōna reinga: Kei whea ngā tohu o Tōu korōria, e te Korōria o ngā ao? 

Kua pēhia te Kaiwhakaatu i Tōu Ingoa, te Tohu Atawhai-Katoa: Kei whea te harakoa o te Rā o Tōu Whakakitenga, e te Manahau o ngā ao?

Kua taka te anipā ki runga ki ngā iwi katoa o te ao: Kei whea ngā kara o Tōu harikoa, e te Hākoakoa o ngā ao? 


Kitea ana e Koe te Wāhi Puta Mai o Ōu tohu e āraia ana e ngā meatanga kino: Kei whea nga matimati o Tōu kaha, e te Mana o ngā ao? 

Kua kino te hiainu o ngā tangata katoa: Kei whea te awa o Tōu whairawa, e te Whaitohu Atawhai o ngā ao? 

Kua mauheretia te ira tangata e te kaiponu: Kei whea ngā whakatinanatanga o te wetewetenga, e Te Ariki o ngā ao? 

Kitea ana e Koe Tēnei i Pēhia, kei rāwāhi e manene ana: Kei whea ngā mano o te rangi o Tōu Waitauā, e te Toihau o ngā ao? 

Kua whakarērēna ahau ki whenua kē: Kei whea ngā tohu o Tōu pono e te Whirinaki o ngā ao? 

Kua pā mai ki ngā tāngata katoa ngā kino o mate: Kei whea te ngangaru mai o Tō moananui o te oranga mutungakore, e te Ora o ngā ao? 

Ko ngā kōhimuhimu a Hātana kua hāngia ki ngā kirehe katoa: Kei whea te kōtiritiri o Tō ahi, e te Rama o ngā ao?

Ko te haurangi o hīkaka kua whakatapeha i te ira tangata: Kei whea ngā rā nui o te parakore, e te Kōingo o ngā ao? 

Kite ai Koe i Tēnei Harakore kua kōparetia ki te aupēhitanga i waenganui o ngā Hīriana: Kei whea te pīataata o te mārama o Tō awatea, e te Rama o ngā ao?

Kei te kite Koe i ahau, kua whakakāhoretia te whakaatu: Nō reira ka pupū Ō waiata mai i whea, e te Manu Reo Āwenewene o ngā ao? 

Kua mau te nuinga o te iwi ki ngā pohewa rerehua, kāore he take: Kei whea ngā kaiwhakatakoto i Tō tūturutanga, e te Kī Taurangi o ngā ao? 

Kei te toromi a Bahá ki te moana o pōautinitini: Kei whea te Āka o Tō whakaoranga, e te Pouwhakaora o ngā ao? 

Kite ai Koe i te Rā o Tāu kupu i te pōuriuri o te orokohanganga: Kei whea te rā o te rangi o Tō tohu aroha, e te Pou-Whakaawatea o ngā ao? 

Ko ngā rama o te pono me te parakore, o te piripono me te hōnore, kua tineia: Kei whea ngā tohu o Tō takariri ki te takitaki, e te Pouwhakaoreore o ngā ao?


Kei te kite rānei Koe i ētahi te kawe nei i Tō Mauri, te aro rānei ki ngā takahanga ki runga i a Ia i te ara o Tō aroha? Inā te tū o Tāku pene, e te Tau o ngā ao. 
Ko ngā peka o te Rākau-Rote Tapu kua whatia ki ngā āwhā kikino o ngā takahanga: Kei whea ngā kara o Tāu whakamārietanga, e te Toa tipua o ngā ao? 

Kua hunaia tēnei Kanohi ki te puehu o te ngau tuarā: Kei whea ngā hua angiangi o Tōu aroha, e te Whakaaroha o ngā ao?

Ko te korowai o te tapu kua paru i ngā iwi o te rūpahu: Kei whea te pueru o Tō tapu, e te Pouwhakakākahu o ngā ao? 

Ko te moana o te mahi tohu kua marino, nā ngā mahi a ngā ringaringa o te tangata: Kei whea ngā ngaru o Tōu murunga hara, e te Kōingo o ngā ao? 

Ko te kūwaha ki te Aroaro Tapu kua tūtakina e te aupēhi o Ō hoariri: Kei whea te kī o Tō takoha, e Te Uaki o ngā ao? 

Kua kōwhai ngā hakunga rau i ngā hau paihana o te takahi kāwanatanga: Kei whea te uatātā o ngā kapua o Tāu tōnuitanga, e te Pouhōmai o ngā ao?

Kua pōuri te aonui i te puehu o te hara: Kei whea ngā hau angiangi o Tō murunga hara, e te Poumurunga Hara o ngā ao? 

Kua ongeonge tēnei Taiohi ki te whenua koraha: Kei whea te ua o Tō tohu aroha o te rangi, e te Poutākoha o ngā ao? 

E te Pene Whakahirahira. Kua whakarongo ahau ki Tō karanga rōreka i te kīngitanga mutungakore: Me whakarongo Tō taringa ki tā te Arero o te Whakahirahira e whāki ai, e te Harakore o ngā ao! 

Me i kore te mātao me pēhea te wera o Āu kupu e mau roa, e te Pouwhakaatu o ngā ao? 

Me i kore te parekura, me pēhea te rā o Tō hūmārie e whiti mai, e te Māramatanga o ngā ao? 

Kauaka te hunga kino e tangihia. Waihangatia ai Koe kia toa, kia māia, e te hūmārire o ngā ao. 

Rekareka ana Tō whitinga mai i te pae o te Kawenata, mai i waenganui o ngā kaitakahi kāwanatanga, me tō kaimomotu ki Te Atua, e te Tau o ngā ao. 

Nāu te kara o te mana motuhake i tō ki ngā taumata teitei, ka pōrutu te moana o te tōnuitanga, e te Mataora o ngā ao.

Nā Tō takitahitanga i whiti ai Te Rā o Te Kotahitanga, ā, nā Tō panatanga te whenua o Te Kotahitanga i whakarei. Kia tau te rangimārie, e Koe e Te Manene o ngā ao. 

Kua meinga e Mātou ko te tuohu te pueru o te korōria, me te aupēhi te whakareinga o Tō temepara, e te Whakahīhī o ngā ao. 

Kei te kite Koe i ngā ngākau e kīkī ana i te mauāhara, heoti Nāu te whakarapa, e Koe te Pouhuna i ngā hara o ngā ao. 


Hikohiko mai ana ngā hoari, haere whakamua! Tārere ana ngā teka, kōkiri tonu! e Koe te Whakahere o ngā ao. 

Ko Koe ka tangi, ko ahau rānei? Me tangi kē ahau ki te korekore o Ō kaitautoko, e Koe te Take o te auē o ngā ao. 

Tūturu, kua rongo ahau i Tō Karanga, e te Tau Korōria-Katoa; inā te mumura o te mata o Bahá i te wera o te haumura me te ahikā o Tāu kupu tāpua, ā, kua whiti mai Ia i te piripono ki te wāhi o te whakahere, me te mātakitaki ki Tō kaingākau, e te Pouwhakarite o ngā ao.

E ‘Alí-Akbar, kia whakamoemititia tō Ariki ki tēnei papatuhi e whai hā ai koe ki te kakara o Tōku māhaki, me mōhio hoki he aha i taka mai ki a ahau i te ara o Te Atua, te Tau o ngā ao katoa. 


Mā te pānuitanga e ngā pononga katoa, mā te aro ki a ia, kātahi ka ngiha ai ki roto i ō rātou iaia tetahi ahi e mumura ai ngā ao.
