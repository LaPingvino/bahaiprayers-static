+++
title = 'Prayer bpn10197 in Māori'
author = 'Bahá'u'lláh'
tags = ['lang-mi', 'bpn-unsorted']
+++
E Te Atua! Ko ngā whakawaitanga Nāu i tuku mai he pani ki ngā hakihaki o te katoa e koropiko ana ki Tāu e hiahia ai; ko te maharatanga i a Koe he rongoā mō ngā manawa o te iwi kua whakatata ki Tāu kōti; ko te pātata ki a Koe te oranga tūturu o Āu ipo; Ko Tō Aroaro e kōingotia ana e te iwi e kaimomotu ana kia kite i Tōu kanohi; ko te matara mai i a Koe he autō ki te iwi kua whakanui i Tōu kotahitanga, ko te tauwehenga i a Koe te hemotanga o te iwi e mōhio ana ki Tō pono! 

Tēnei ahau te inoi nei ki a Koe mā ngā mapu kau o ngā wairua ora e hotuhotu ana ki a Koe, mai i tō rātou matara mai i Tāu kōti, ā mā ngā tangi o Āu ipo e tangiweto nei ki tō rātou wehenga mai i a Koe, kia whāngaia ahau ki te waina o Tāu mātauranga, me ngā wai ora o Tōu aroha, Tōu rekareka hoki. Anei rā Tāu hāwini, e tōku Ariki, kua wareware katoa i te katoa i tua atu i a Koe, kua hākoakoa ki Tōu aroha, kua tangi hoki ki ngā takahanga ki runga i a Koe mai i ngā ringa o te hunga mahi kino o waenga o Āu koiora. Māu rā pea hei tapa māna ko Tāu e tapa ai mō ēra o Āu hāwini e karapoti ana i te torōna o Tōu Rangatiratanga, e mātai ana i te pōahiahi, i te awatea, ki Tō ātaahua. 

Ko Koe, tūturu, te Ariki o te Rā Whakawā.
