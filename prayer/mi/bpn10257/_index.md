+++
title = 'Prayer bpn10257 in Māori'
author = "Abdu'l-Bahá"
tags = ['lang-mi', 'bpn-unsorted']
+++
*(Ko tēnei karakia, nā ‘Abdu’l-Bahá, i whakakite, he mea pānui ki Tōna Toma. He mea karakia anō mā te tangata ki tōna kotahi.)
*Ka hari ka koa te ngākau o tēnei Pononga ki te tangata e whakatātaki ana i tēnei karakia i runga i te whakaiti me te hīkaka; anō nei kua tūtaki i a Ia kanohi ki te kanohi. 

Ko Ia te Korōria-Katoa! 

e Te Atua, tōku Atua! Mea iti, mea wairutu, tēnei ahau te toro atu i aku ringa inoi ki a Koe, ā, kua uwhia e ahau tōku kanohi ki te puehu o taua Pae Ōu, he mea whaikorōria i runga kē ake o te mātauranga o ngā mea matatau, me te aumihi o te katoa e whakakorōria nei i a Koe. Tirohia atawhaitia Tāu pononga, mea iti, ngākau pāpaku ki Tōu kūaha, ki ngā tirohanga o te karu o Tōu whakaaroha, ka rūmakina ia ki te Moananui o Tō tohu aroha mutungakore.

E Te Ariki! He pononga pōhara, ngākau pāpaku Nāu, mea manarū e inoi ana ki a Koe, kua mauheretia ki Tōu ringa, e kaha ana te inoi ki a Koe, e whirinaki ana ki a Koe, e tangi ana ki mua o tōu kanohi, e karanga ana ki a Koe me te kaha o te inoi pēnei:  

E Te Ariki, tōku Atua! Hōmai Tō atawhai hei manaaki i ngā tau o Tōu ate, whakakahangia ahau i tāku hāwinitanga ki a Koe, whakangihangia tōku rae ki te rama o te pōhana ki Tōu marae o te tapu, o te karakia hoki ki Tōu kīngitanga whakaharahara. Āwhinatia ahau kia kaua ahau e kaiponu ki te tomokanga i te rangi o Tō kēti, kia noho wātea atu i ngā mea katoa o roto o Ōu takiwā e Te Ariki! Tukua ahau kia inu i te kapu o te whakamōwai, te whakawātea i ahau i aku hiahia ake; whakakākahuria ahau ki tōna korowai, whakarukuhia ahau ki tōna moananui. Meinga ahau he puehu ki te ara o ngā tau o Tōu ate, tukua hoki ahau kia tāpae i tōku wairua mō te ao, e rangatira ana i ngā tapuwae o Ō kōwhiringa ki Tōu ara, e te Ariki o te Korōria o Runga Rawa. 

Mā tēnei karakia Koe e karangatia ai e Tāu pononga i te atatū i te atapō. Whakatutukitia te kōingo o tōna ngākau, e Te Ariki! Whakangihangia tōna ngākau, whakaharitia tōna tarauma, tahuna tōna rama, ka manaakitia ai e ia Tō Kaupapa me Āu pononga.

Ko Koe te Poutuku, te Whaiaroha, Te Tino Poumanaaki, te Tohu Tūpore, te Tohu Atawhai, te Mākoha.
