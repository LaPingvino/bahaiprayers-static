+++
title = 'Prayer bpn10255 in Māori'
author = "Bahá'u'lláh"
tags = ['lang-mi', 'bpn-unsorted', "Bahá'u'lláh"]
+++
Kia whakakōroriatia katoatia tēnei Rā, te Rā i horahia ai ngā kakara o te aroha tohu ki runga ki ngā mea katoa i waihangatia ai, te Rā nā te kaha o tōna whakapainga, kīhai i taea ai te whakataetae e ngā wā o mua, o neherā, te Rā e tahuri ai te mata o te Namata o Ngā Rā ki Tōna nōhanga tapu. Ina rā ngā reo o ngā mea katoa i waihangatia ai, i tua atu o ērā, ko ō te Huinga Kahurangi o Runga Rawa, ka rangona e karanga ana: “Kia horo koe, e Carmel, notemea, ko te rama o te mata o Te Atua, te Rangatira o te Kīngitanga o Ngā Ingoa me te Kaihanga o ngā rangi kua hīkina ki runga ki a koe.” 

Tāmau ana i te kukume o te harakoakoa, pāoroorongia ana tōna reo, ka karanga : “Ko tōku ora pū hei whakaatutanga Mōu, ināhoki, Nāu i hāngai ai Tō mātai mai ki a au, Tō tōnui i tuku mai, ahau i aratakina ai ki Ōu ūpane. Ko te tauwehenga i a Koe, e Koe te Mātapuna o te whaioranga mutungakore, e kakai nei i ahau kia tata hemo, ko te matara rawa atu i Tō Aroaro kua tāwera mārika i tōku wairua ora kia pau. Korōria katoa ki a Koe Nāu ahau i āhei ai ki te rongo i Tō karanga, kua rangatira ahau ki Ō tapuwae, kua whakaterehia tōku wairua ora mā te kakara whakaora o Tōu Rā me te reo pararē o Tāu Pene, he reo Nāu i whakarite hei pūtātara ki waenganui o Tōu iwi. Ā ka tae ki te haora e pā mai ai Tōu Whakapono āraikore, Nāu i hā ki roto o Tō Pene tētahi wāhi o Tōu wairua tapu ki roto o Tāu Pene, inā rā, ka rū ai te ōrokohanganga katoa ki ōna tūāpapa, he hura ki te ira tangata ko aua pohewa i hunaia ki roto i Āna whare tahua, kei reira e takoto ana; ko Ia pū, Nāna nei ngā mea katoa.” 

Pāoro atu ana tōna reo ki taua Pokapū tapu, whakahokia ana e Au: “Whakamoemititia Tō Ariki, e Carmel. Ka tere pau koe i te ahi o tō tauwehe i a Au, i te pōrutunga o te moananui o Tōku aroaro ki mua o tō kanohi, he whakakoakoa i ō whatu, me ngā whatu o te katoa o te orokohanganga, he whakahari pai i te katoa o ngā mea e kitea ana, kāore hoki i te kitea. Me harikoa, ko te take i tēnei Rā kua whakatūria e Te Atua Tōna torōna ki runga i a koe, kua meinga koe hei wāhi whakawhiti o Ōna tohu me te mātāpuna o ngā taunakitanga o Tōna Whakakitenga. He painga mōna e karapoti nei i a koe, e whakatātaki nei i te whakakitenga o tō korōria, e whākī nei i aua tūāhua kua tāuwhiuwhia ki runga i a koe mai i te tōnui o te Ariki tō Atua. Kapohia te Kapu o te Oranga Mutungakore i runga i te ingoa o tō Ariki, te Korōria-Katoa, whakamoemititia rā ko Ia, ināhoki Nāna, hei tohu o Tōna aroha ki a koe, tō pāpōuri i tahurihia ai ki te hari, tō raungaiti ki te manawarū. Tūturu, e roha ana Ia ki te pokapū kua meinga hei tūnga mō Tōna torōna, kua takahia e Ōna tapuwae, kua rangatira i mua i Tōna aroaro, mai i reira Nāna Tāna karanga i whakahiki, ki reira ia Ōna roimata i maringi.” “

“Karanga ki a Hīona e Carmel, ka whakatātakina ai ngā rongo pai: kua tae mai a Ia i ngaro i te tirohanga kanohi! Kua tūria Tōna rangatiratanga raupatu-i-te-katoa; kua whakakitea tōna ahurei tākai-i-te-katoa. Kia tūpato kei whakaroa koe, kei kokekoke rānei. Kia tere ka āmio haeretia ai te Taonenui o Te Atua kua heke mai i te rangi, te Pokapū o te Kaingākaunui e karapotitia nei e ngā makau a Te Atua, ngā ngākau parakore, me te huinga o ngā anahera whaikorōria rawa. I ahau e, taku wawata ki te whakatātaki ki ngā wāhi katoa kei runga i te mata o te whenua, me te kawe ki tēnā ki tēnā o ōna taonenui, ngā rongo pai o tēnei Whakakitenga - he Whakakitenga kua autō i te manawa o Hinai, ā, i runga i Tōna ingoa kei te karanga te Rākau Mumura: ‘Nā Te Atua, te Ariki o ngā Ariki, ngā kīngitanga o te rangi me te whenua.’ Tūturu ko ia tēnei te Rā e harikoa ai te whenua me te moana tahi ki tēnei whakaaturanga, ko te Rā hei whakakite i aua tūāhuatanga i whakaritea e Te Atua, mā tētahi tōnui o tua kē atu o te mōhio a te hinengaro, a te pūmanawa o te ira tangata. Kāore e roa ka whakaterehia e Te Atua Tōna Āka ki a koe, ka whakamāramatia ai ngā iwi o Bahá kua whakahuatia ki te Pukapuka o Ngā Ingoa.” 

Whakatapua ana te Ariki o ngā tāngata katoa, ki te whakatātakitanga o Tōna ingoa kua tōiriirihia ngā kongakonga katoa o te whenua, kua whakakōrerotia te Arero o te Whakahirahira ko tērā kua tākaia ki Tōna mātauranga, kua hunaia, kua takoto ki roto o te whare tahua o Tōna nui, Ko Ia tūturu, nā te kaha o Tōna ingoa, te Mananui, te Pūkaha-Katoa, te Teitei Rawa, ko Ia te ariki o te katoa kei roto o te rangi, kei runga o te whenua.
