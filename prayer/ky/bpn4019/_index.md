+++
title = 'Prayer bpn4019 in Кыргыз'
tags = ['lang-ky', 'bpn-unsorted']
+++
О, Теңир, айланайын Кудайым менин бактысыз кундөрүмдө менин Токтой турган жайым! Менин Калканым жана менин кырсык чалган күндөрүмдөгү Жашырынаар жайым!

Менин Калканыч жайым жана кыйын сааттарда Жашырынып баш калкалар жайым, ошондой эле менин обочо жашоомдо-менин Жандоочум! Менин жапа чеккенимде –мени Сооротуучу, ошондой эле менин жалгыз калганымда сүйгөн Досум! Менин Күйүтүмдүн оорусун четтетүүчү жана менин күнөөлөрүмдү мага Кое берүүчү!

Мен сага карай баш –отум менен кайрылам жана бүтүндөй жүрөгүм, ойлорум жана сөздөрүм менен: ошол Сенин ыйык бирдигиңдин жыйындысында Сенин каалаганыңа карама –каршы келген бардык нерселерден мени сакта, тазалыкта жана кынтыксыздыкта, Сенин жыргалыңдын дарагынын көлөкөсүндө мага издөөгө шылтоо болгон ар кандай ыпластыктардан мени куткар, -деп Сага кызуу сыйынам.

О, Теңир, алсыздарга ак көңүлдүүлүк кыл, сыркоолорду айыктыр жана чаңкаткан суусунумду кандыр.

Сенин сүйүү отуң жылыткан көкүрөктү кубант, ошондой эле Сенин көктөгү сүйүүңдүн жана рухуңдун жалыны менен ошол отту тутант.

Кудайлык бирдиктин жамынчысын касиеттүлүктүн кийиминде кийиндир жана Сенин ырайыңдын таажысын менин башыма салтанат менен кийгиз.

Менин жүзүмдү Сенин жоомарттыгыңдын жарыгынын жыркылдашы менен жаркырат жана мага Сенин ыйык босогоңдо кызмат кылууга ак көңүлүң менен жардам бер.

Менин жүрөгүмдү Сенин жараткандарыңа карай сүйүүң менен толтур жана Сенин ак көңүлдүүлүгүңдүн белгиси, Сенин жыргалыңдын жышааны, Сенин сүйгөндөрүңдүн ортосундагы ынтымактын зикир чалуучусу, Сага берилген, Сага алкоону айтуучу, өзү жөнүндө унутуп калуучу, бирок Сенин бар экендигиң жөнүндө өзгөрүүсүз эстөөчү болуп калууну мага бер.

О, Кудай, кагылайын Кудайым! Сенин кечиримиңдин назик желаргысын менден аяба жана Сенин жардамыңдын жана Сенин ырайыңдын булактарынан мени айырба.

Сенин канаттарыңдын көлөкөсү алдында мага уя салууга уруксат бер жана Сенин бардыгын кайтаруучу көзүңдүн карашын мага бур.

Сенин элиңдин арасында Сенин ысмыңды мен даңктагыдай болсун үчүн, менин үнүм улуу жыйындарда жогорулагыдай жана менин эриндерим Сени алкоонун агыны дуу коюп аксын үчүн менин оозумдун кулпусун ач.

Сен, акыйкатыңда, Жакшылыксың,Даңктуусуң,Күч-кубаттуусуң,Бардыгынан күчтүүсүң.

-- Abdu'l-Bahá
