+++
title = 'Prayer bpn9575 in Nederlands'
author = "Báb"
tags = ['lang-nl', 'bpn-unsorted', "Báb"]
+++
Verleen mij, o mijn God, de volle maat van Uw liefde en Uw welbehagen, en breng ons hart in vervoering door de bekoring van Uw schitterend licht, o Gij die het Hoogste Bewijs en de Allerheerlijkste zijt. Zend mij, als teken van Uw genade, bij dag en bij nacht Uw levenschenkende bries, o Heer van milddadigheid.
Niets, o mijn God, heb ik gedaan waardoor ik het verdien Uw gelaat te aanschouwen, en ik weet zeker dat ik, ook al zou ik voortleven zolang de wereld bestaat, geen enkele daad zal kunnen volbrengen om deze gunst te verdienen, aangezien de rang van dienaar nimmer toereikend is om toegang tot Uw heilige voorhof te verkrijgen, tenzij Uw milddadigheid mij bereikt en Uw liefdevolle barmhartigheid mij doordringt en Uw liefderijkheid mij omgeeft.
Alle lof zij U, o Gij buiten wie er geen ander God is. Sta mij genadiglijk toe tot U te komen, de eer te genieten in Uw nabijheid te verblijven en alleen met U te verkeren. Geen God is er dan Gij.
Waarlijk, zoudt Gij een dienaar willen zegenen dan zoudt Gij ieder noemen van iets anders dan U, of de neiging daartoe, uit zijn hart wissen; en zoudt Gij voor een dienaar kwaad beschikken vanwege de onrechtvaardigheden die zijn handen voor Uw ogen hebben bedreven, dan zoudt Gij hem beproeven met de geneugten van deze wereld en van de volgende, dat hij daardoor in beslag genomen zou worden en vergeet U te gedenken.
