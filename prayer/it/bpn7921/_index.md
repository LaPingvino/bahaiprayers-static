+++
title = 'Prayer bpn7921 in Italiano'
author = "Abdu'l-Bahá"
tags = ['lang-it', 'bpn-unsorted']
+++
O Tu Signore gentile! O Tu Che sei generoso e misericordioso! Siamo servi della Tua soglia, radunati all’ombra protettrice della Tua divina unità. Il sole della Tua misericordia risplende su tutti e le nuvole della Tua generosità irrorano tutti. I Tuoi doni circondano tutti, la Tua amorosa provvidenza sostiene tutti, la Tua protezione ricopre tutti e gli sguardi del Tuo favore sono rivolti verso tutti. O Signore! Concedi le Tue infinite elargizioni e fa’ risplendere la luce della Tua guida. Illumina gli occhi, da’ perpetua gioia ai cuori. Conferisci un nuovo spirito a tutte le genti e largisci loro la vita eterna. Disserra le porte della vera comprensione e fa’ risplendere fulgente la luce della fede. Raduna tutti i popoli all’ombra della Tua generosità e fa’ che essi si uniscano in armonia, così che divengano raggi di uno stesso sole, onde di un solo oceano e frutti di un medesimo albero. Possano bere alla stessa fonte, essere rinfrescati dalla stessa brezza, essere illuminati dalla stessa sorgente di luce. Tu sei il Donatore, il Misericordioso, l’Onnipotente.
