+++
title = 'Prayer bpn11115 in नेपाली'
author = "Abdu'l-Bahá"
tags = ['lang-ne', 'bpn-unsorted', "Abdu'l-Bahá"]
+++
हे क्षमाशील प्रभु ! तिमी नै तिम्रा यी सारा सेवकहरूका आश्रय हौ । तिमी नै सारा रहस्यहरूका ज्ञाता हौ र तिमीलाई सबै कुरा थाहा छ । हामी सबै कमजोर छौं र तिमी शक्तिवान् र सबभन्दा बलवान् छौ । हामी सबै पापी हौं र तिमी पापीहरूको पाप मोचन गर्ने दयालु, करुणामय हौ । हे प्रभु ! हाम्रा कमजोरीहरू माथि ध्यान नदेऊ, बरू आफ्नो कृपा तथा दया अनुरूप हामीसित व्यवहार गर । 

हाम्रा दोषहरू अनगिन्ती छन् तर तिम्रो क्षमाशीलताको समुद्र अथाह र असीमित छ । हाम्रो अवस्था अत्यन्त दयनीय छ तर तिम्रो सहायता र सहयोगका प्रमाणहरू स्पष्ट छन् । 

तसर्थ हामीलाई सुदृढ गराऊ, सबल बनाऊ र तिम्रो पवित्र संघारमा उपस्थित हुन योग्य बनाऊ । हाम्रो हृदयलाई प्रज्ज्वलित गराइदेऊ र हामीलाई सूक्ष्मदृष्टि र श्रवणशक्ति प्रदान गर । मरेकाहरूलाई पुनर्जीवन प्रदान गर र बिरामीहरूलाई रोगमुक्त गरिदेऊ । निर्धनलाई धन–दौलतद्वारा सम्पन्न गराइदेऊ र आतंकित भएकाहरूलाई शान्ति र सुरक्षा प्रदान गर । हामीलाई तिम्रो अधिराज्यमा प्रवेश गराऊ र मार्गदर्शनको ज्योतिद्वारा हामीलाई प्रकाशित गराइदेऊ । 

तिमी शक्तिशाली र सबभन्दा बलवान् छौ । तिमी कृपालु छौ, तिमी क्षमादानी छौ, तिमी दयावान् छौ ।
