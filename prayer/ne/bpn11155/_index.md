+++
title = 'Prayer bpn11155 in नेपाली'
tags = ['lang-ne', 'bpn-unsorted']
+++
उनै हुन् सर्व–कृपानिधान, सर्व–दयालु ! हे प्रभु,मेरा ईश्वर ! तिम्रो आह्वानले मलाई आकर्षित गरेको छ र तिम्रो गौरवशाली कलमको आवाजले मलाई ब्युँझाइदिएको छ । 

तिम्रो विशुद्ध वाणीको प्रवाहले मलाई आनन्दविभोर बनाइ दिएको छ र तिम्रो प्रेरणाको मदिराले मलाई मदमस्त बनाइदिएको छ । हे मेरा प्रभु ! मलाई तिमीबाहेक अरू सबै वस्तुहरूबाट अलग भइसकेको, तिम्रो कृपाको डोरीलाई बलियोसित पक्डरे बसिरहेको तिम्रै दयाका उपहारहरूको आशामा उभिरहेको तिमी देखिरहेका छौ । तिम्रा प्रेमाद्र दयाका उत्ताल छालहरू तथा तिम्रा कोमल सरंक्षण र प्रेमको चम्किलो प्रकाशद्वारा म तिमीसित प्रार्थना गर्दछु कि मलाई यस्तो वरदान देऊ जसले मलाई तिम्रो नजिक लैजान र तिम्रो धनद्वारा धनाढ्य बनाउन सकोस् । मेरो वाणी, मेरो कलम र मेरो सम्पूर्ण अस्तित्वले तिम्रो शक्ति, तिम्रो तागत, तिम्रो कृपा तथा तिम्रो अनुग्रहलाई प्रमाणित गर्दछ र यो सिद्ध गदर्छ कि तिमी ईश्वर हौ, तिमीबाहेक अर्को कुनै ईश्वर छैन र तिमी शक्तिशाली, बलवान् छौ । 

हे मेरा ईश्वर ! यतिखेर म मेरो असहायपन र तिम्रो प्रभुसत्ताको, मेरो निर्बलता र तिम्रो सबलताको साक्षी भएर उभिएको छु । म जान्दिन कि मेरोलागि कुन कुरा लाभदायक छ र कुन कुरा हानिकारक छ । वस्तुतः सर्व–बुद्धिमान्, सर्व– ज्ञाता तिमी नै छौ । हे प्रभु, हे ईश्वर र मेरा स्वामी ! मेरो लागि यस्तो आदशे गर ताकि तिम्रै अनन्त आज्ञामा म सन्तुष्ट हुन सकूँ र तिम्रा सारा लोकहरूमा सम्पन्नता प्राप्त गर्न सकूँ । साँच्चै नै तिमी कृपालु  छौ, दयालु छौ । 

हे स्वामी ! मलाई तिम्रो दयाको स्वर्गबाट र तिम्रो द्रव्यको समुद्रबाट टाढा नराख र मेरोलागि यो लोक र परलोक दुवैमा उत्तम कुराहरूको व्यवस्था गरिदेऊ । वस्तुतः तिमी दयाको आसनका स्वामी हौ र सर्वोच्च सिहांसनमा विराजमान छौ । तिमीबाहके अर्काे कुनै ईश्वर छैन र तिमी अद्वितीय, सर्व–ज्ञाता, सर्व–बुद्धिमान् छौ ।

-- Abdu'l-Bahá
