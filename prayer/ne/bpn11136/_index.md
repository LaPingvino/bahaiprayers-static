+++
title = 'Prayer bpn11136 in नेपाली'
author = "Bahá'u'lláh"
tags = ['lang-ne', 'bpn-unsorted']
+++
हे मेरा ईश्वर तथा मेरा स्वामी ! म तिम्रो सेवक तथा तिम्रो सेवकको सन्तान हुँ । म तिम्रो उषाकालमा आफ्नो ओछ्यानबाट उठेको छु, जब तिम्रो एकताको सूर्य तिम्रो इच्छाको मुहानबाट उदाएको छ र तिम्रो आज्ञाको पुस्तकमा निर्दिष्ट गरिए अनुसार आफ्नो प्रकाश विश्वभरि फैलाइरहेछ । 

जय होस् तिम्रो, हे मेरा ईश्वर, कि तिम्रो ज्ञानको ज्योतिको उज्ज्वलता प्रति हामी सचेत भएका छौं । अतः हे मेरा प्रभु, हामी माथि त्यसको वृष्टि गरिदेऊ जसले तिमी बाहेक अन्य सबैलाई त्याग्न र तिमीबाहेक अन्य सबै प्रतिको मोह हटाउन हामीलाई समर्थ बनाओस् । फेरि, मेरो लागि, मेरा प्रियजनका लागि तथा मेरा कुटुम्बका स्त्री र पुरुष सबैका लागि यस लोक र परलोकका वरदानहरू लेखिदेऊ । 

हे सम्पूर्ण सृष्टिका प्रियतम तथा समग्र ब्रह्माण्डका अभिलाषा, तिमीले जसलाई मानिसका हृदयमा कपट भर्ने दुष्टात्माका प्रतीक बनाएका छौ तिनीहरूबाट हामीलाई तिम्रो स्थिर संरक्षणद्वारा सुरक्षित राख । तिमी जे चाहन्छौ त्यही गर्न सक्षम छौ । निश्चयमेव, तिमी नै छौ सर्व–शक्तिमान् संकटमा तारणहारा र आत्म–परिपूर्ण । 

हे प्रभु, मेरा ईश्वर, आशिष् देऊ तिनलाई जसलाई तिमीले आफ्ना उच्चतम पदवीहरू दिएका छौ, र जसद्वारा तिमीले धर्मात्मा र दुष्टहरू छुट्याएका छौ, र तिमीलाई जे मनपर्छ त्यही गर्न हामीलाई सहायता गर । फेरि, आशिष् देऊ, हे मेरा ईश्वर ! तिनलाई जो तिम्रा शब्दहरू र तिम्रा अक्षरहरू हुन् र तिनलाई जो तिमीतिर अभिमुख भएका छन्, तिम्रो अनुहारतर्फ फर्केका छन् र जसले तिम्रो आह्वान सुनेका छन् । 

साँच्चै नै, तिमी सारा मानवका प्रभु तथा सम्राट् हौ र सारा सृष्टिमाथि तिमी प्रबल छौ ।
