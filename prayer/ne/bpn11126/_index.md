+++
title = 'Prayer bpn11126 in नेपाली'
tags = ['lang-ne', 'bpn11126']
+++
तिम्रो जय होस्, हे प्रभु, मेरा ईश्वर ! तिम्रो त्यो नाम लिएर म तिमीसित याचना गर्दछु जसद्वारा सर्वोत्तम सौन्दर्य तिम्रो धर्मको सिंहासनमा विराजमान भएको छ, र जुन नामद्वारा तिमी सारा वस्तुहरूलाई परिवर्तन गर्दछौ, र सारा वस्तुहरूलाई एकत्रित गर्दछौ र सारा वस्तुहरूको लेखाजोखा गर्दछौ र सारा वस्तुहरूलाई पुरस्कृत गर्दछौ र सारा वस्तुहरूलाई संरक्षण प्रदान गर्दछौ र सारा वस्तुहरूको भरण–पोषण गर्दछौ, तिम्रो त्यही नामद्वारा म तिमीसित विन्ती गर्दछु कि यस सेविकालाई रक्षा गर जो तिम्रो शरण परेकी छे, र त्यसको आश्रय खोजिरहेकी छे जसमा तिमी स्वयं प्रकट भएका छौ र यसले तिमीमा नै आफ्नो सम्पूर्ण आस्था र विश्वास राखेकी छे । 

ऊ बिरामी छे, हे मेरा ईश्वर, र तिम्रो रोग निवारक वृक्षको छाहारीमा प्रवेश गरेकी छे; पीडित छे, र तिम्रो संरक्षणको नगरमा प्रवेश गरेकी छे; रोगग्रस्त छे, र तिम्रो कृपाको मुहान खोज्दै छे; अति व्यथित छे तिम्रो परम शान्तिको कल्याणकारी सरितामा पुग्न हतारिएकी छे र पापको बोझ बोकेर तिम्रो क्षमाशीलताको दरबारतर्फ अभिमुख भएकी छे । 

हे मेरा ईश्वर तथा मेरा परमप्रिय, तिम्रो प्रभुत्व र तिम्रो प्रेमाद्र दयाद्वारा उसलाई सुसज्जित गरिदेऊ, उसलाई तिम्रो रोग निवारक औषधि तथा लेपको परिधान लगाइदेऊ र उसलाई तिम्रो करुणा र दानशीलताको प्यालाबाट पिउन लगाऊ । अझ, उसलाई प्रत्येक पीडा तथा रोग, सबै प्रकारका दु:ख र व्याधिहरूबाट र तिमीलाई मन नपर्ने सबै कुराहरूबाट रक्षा गर । 

निश्चय नै, स्वयं आपूmबाहेक अन्य सबैभन्दा तिमी अत्यन्त महान् छौ । साँच्चै नै, तिमी रोग निवारक, आत्म– परिपूर्ण, संरक्षक, सदा क्षमाशील, अति करुणामय छौ ।

-- Bahá'u'lláh
