+++
title = 'Prayer bpn11153 in नेपाली'
author = 'Bahá'u'lláh'
tags = ['lang-ne', 'bpn-unsorted']
+++
तिमी नै हौ सबैको प्रार्थना सुन्ने र मञ्जूर गर्ने । 

हे परमप्रिय, विश्वलाई ज्योति दिने हे तिमी ! तिम्रो महिमाको सौगन्ध, तिम्रो वियोगको ज्वालामा म पिल्सिरहेको छु र दिशाविहीनताले गर्दा मेरो आत्मा छटपटाइरहेको छ । 

हे तिमी विश्वका आकांक्षा र मानव–जातिका परम प्रिय, म तिम्रो अत्यन्त विराट नामको जपना गर्दै तिमीसित याचना गर्दछु कि मेरो आत्मालाई तिम्रो प्रेरणाको समीरमा आश्रित गराइदेऊ, मेरा कानहरूलाई तिम्रो अद्भुत आवाज सुन्न सक्ने बनाइदेऊ र मेरा आँखाहरूले तिम्रा चिन्हहरू तथा तिम्रा प्रकाशहरूलाई ठीक त्यस्तै देख्न सकून् जसरी तिनलाई तिमीले तिम्रा नामहरू र तिम्रा सद्गुणहरू प्रतिबिम्बित गर्ने अवतारहरूमा प्रकट गराएका छौ, हे तिमी जो सारा वस्तुलाई आफ्नो नियन्त्रणमा राख्दछौ । 

हे प्रभु, मेरा ईश्वर ! तिमीबाट टाढा हुनुपरेकोले गर्दा तिम्रा प्रियजनले आँसु बगाएको र तिम्रो दरबारदेखि टाढा हुनुपरेकोले तिम्रा भक्तहरू भयाकुल भएको तिमी देखिरहेका छौ । सारा दृश्य र अदृश्य वस्तुहरूलाई थर्कमान् पार्ने तिम्रो शक्तिको सौगन्ध ! पुथ्वीका अत्याचारी र दुष्टहरूको हातबाट तिम्रा अनुयायीहरूले जुन प्रकारको सास्ती खानु परिरहेको छ त्यसको लागि तिम्रा भक्तहरूले रगतको आँसु झार्नु उचित नै हो । हे मेरा प्रभु ! तिम्रा नगरहरू र तिम्रा राज्यहरूमा अनीश्वरवादीहरूले धाक जमाएको तिमी देखिरहेका छौ । 

जसद्वारा तिमीले तिम्रा सेवकहरूको बीचमा तिम्रो दिव्य–एकताको मापदण्डलाई स्थापित गराएका छौ, तिम्रा तिनै दूतहरूद्वारा, तिम्रा चुनिएका भक्तहरूद्वारा र तिम्रो अवतारद्वारा म तिमीसित याचना गर्दछु कि कृपा गरेर तिम्रा अनुयायीहरूलाई सुरक्षित राख । साँच्चै नै तिमी दयावान् छौ, कृपानिधान छौ । 

तिम्रो कृपाको कोमल वृष्टिद्वारा तथा तिम्रो दयाको समुद्रमा उर्लिरहेका छालहरूद्वारा म तिमीसित फेरि पनि प्रार्थना गर्दछु कि तिमी यस्तो वरदान देऊ जसले गर्दा तिम्रा भक्तहरूका आत्माले सान्त्वना र आँखाहरूले तृप्ति प्राप्त गर्न सकून् । तिम्रो यो भक्तलाई तिम्रो अघिल्तिर घुँडा टेकेर तिम्रो सेवा गर्ने अठोट गरिरहेको तिमी देखिरहेका छौ जसले मृतकले जस्तै तिम्रो दयाको समुद्रबाट अनन्त जीवनको चाहना गरिरहेको छ र तिम्रो सम्पन्नताको स्वर्गमा पुग्ने प्रयत्न गरिरहेको छ, यात्री जस्तै तिम्रो कृपाको छत्रछायाँमा तिम्रो गौरवशाली मन्दिरमा पुग्न हतारिएको छ, तिम्रो दया पाउने खोजकर्ता जस्तै तिम्रो कृपाको द्वारतिर लम्किरहेको छ र पापीजस्तै क्षमा र दयाको समुद्रतिर फर्किरहेको छ । 

हे तिमी जो मानव हृदयका आराध्यदेव हौ, तिम्रो प्रभुसत्ताको सौगन्ध ! मेरो आफ्नै इच्छा र आकांक्षा त्यागेर म तिमीतिर अघिबढेको छु ताकि तिम्रो आज्ञा र सदिच्छाले मभित्र शासन गर्न सकोस् र तिम्रो अनन्त आज्ञाको कलमले मेरोलागि जे निर्दिष्ट गरेको छ ठीक उसैगरी मलाई सञ्चालन गराओस् । हे प्रभु ! यो सेवक निःसहाय भए तापनि तिम्रो शक्तिको केन्द्रतर्फ लम्किरहेको छ, तिरस्कृत भएता पनि तिम्रो दिवासूर्यको ज्योतितर्फ अघि बढिरहेको छ र अभावग्रस्त भए तापनि तिम्रो कृपाको समुद्रको चाहना गरिरहेको छ । 

तिम्रो कृपा र दयाद्वारा म तिमीसित प्रार्थना गर्दछु कि उसलाई तिमीबाट टाढा गराएर निराश नबनाऊ । 

निश्चय पनि तिमी शक्तिमान्, क्षमावान् र करुणानिधान छौ ।
