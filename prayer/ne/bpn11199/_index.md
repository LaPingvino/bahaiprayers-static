+++
title = 'Prayer bpn11199 in नेपाली'
tags = ['lang-ne', 'bpn11199']
+++
यो प्रार्थनालाई बहाउल्लाह र बाबको समाधिस्थलमा पाठ गर्नूपर्छ । तिनका जन्म र स्वर्गारोहण जयन्तीहरूमा पनि यसको पाठ गरिन्छ । 

हे विराटरूप, अनन्तताका सम्राट् तथा सर्व–लोकका अधिपति ! तिम्रो अत्यन्त श्रद्धेय आत्माबाट प्रवाहित प्रशंसा तथा तिम्रो अनुपम सौन्दर्यबाट जगमगाइरहेको ज्योति तिमीमा नै विद्यमान छ । म प्रमाणित गर्दछु कि तिमीद्वारा नै प्रभुको सत्ता तथा साम्राज्य, उनको वैभव तथा भव्यता प्रकट भएका छन् र तिम्रो अनुलङ्घनीय आज्ञाको स्वर्गमा अनन्त वैभवका ती अवतारहरूले आफ्ना प्रकाश फैलाएका छन् र अदृश्य सौन्दर्य सृष्टिको क्षितिजमाथि उदाएको छ । म अझ यो प्रमाणित गर्दछु कि तिमीले आफ्नो कलमद्वारा “तिमी हौ” नामक तिम्रो आज्ञालाई अङ्कित गरायौ, प्रभुको गुप्त रहस्यलाई प्रकट गरायौ, सारा सृजित वस्तुहरूलाई जीवन प्रदान गर्यौ र सबै अवतारहरूलाई पृथ्वीमा पठायौ । 

म साक्षी दिन्छु  कि तिम्रो सौन्दर्यद्वारा नै तिमीले आफ्नो परम प्रिय अवतारको सौन्दर्यलाई प्रकट गरायौ, तिम्रो अनुहारद्वारा नै तिम्रो अपेक्षित अवतारको अनुहारलाई प्रकाशित गरायौ र एउटै शब्दद्वारा सारा सृजित वस्तुहरूको भाग्य निर्धारण गर्यौ, आफ्ना भक्तहरूलाई गौरवको शिखरमा उक्लन सक्ने गरायौ र तिमीमा अविश्वास गर्नेहरूलाई पतनको गहिराइमा खसाल्यौ । 

म साक्षी दिन्छु कि जसले तिमीलाई चिनेको छ उसले ईश्वरलाई चिनेको छ र जसले तिम्रो सात्रिध्य प्राप्त गरेको छ उसले ईश्वरको सात्रिध्य प्राप्त गरेको छ । 

तसर्थ जसले तिमीमा र तिम्रा चिन्हहरूमा विश्वास गरेको छ, तिम्रो सार्वभौम सत्ताको अघि विनम्रतापूर्वक उभिएको छ, तिमीलाई भेट्ने सौभाग्य प्राप्त गरेको छ, तिम्रो आज्ञाको पालन गरेको छ, तिम्रो परिक्रमा गरेको छ, तिम्रो सिंहासनको सम्मुख उभिएको छ, त्यो मानिस धन्य छ । तर धिक्कार छ त्यो मानिसलाई, जसले तिम्रा आज्ञाहरूको उल्लङ्घन गरेको छ, तिमीलाई अस्वीकार गरेको छ, तिम्रा चिन्हहरूको खण्डन गरेको छ, तिम्रो अघि अभिमान देखाइरहेको छ, तिम्रा प्रमाणहरूको विरोध गरेको छ, जो तिम्रो विरुद्ध खडा भएको छ, तिम्रो शासन र सत्ताबाट विमुख भएको छ अनि जसले आफैलाई ती अविश्वासीहरूको समूहमा सम्मिलित गराएको छ जसका नामहरू तिम्रो आज्ञाका आलौंहरूले तिम्रा पवित्र पत्रहरूमा अङ्कित गरेका छन् । 

हे मेरा प्रभु तथा मेरा परमप्रिय, तसर्थ तिम्रो कृपा र तिम्रो प्रेमाद्र दयाको दाहिने हातले आफ्नो अनुकम्पायुक्त पवित्र समीर ममाथि बहाऊ जसले मलाई स्वार्थ र संसारिकताबाट मुक्त गराएर तिम्रो निकटता र उपस्थितिको दरबारसम्म पुर्याउन सकोस् । निश्चय नै तिमी सारा वस्तुहरूमाथि आफ्नो प्रभुत्व राख्दछौ । 

हे परम सौन्दर्य ! प्रभुको स्मरण र उनको कीर्ति, प्रभुको आभा र उनको ज्योति तिमीमा नै निहित छन् । म साक्षी दिन्छु कि सृष्टिको नेत्रले तिमीले जति दुःख–सास्ति खाएको देखेको छैन । सम्पूर्ण जीवन तिमीले दुःखको घोर सागरमा डुबेर बितायौ । कहिले तिमी साङ्ला र बन्धनहरूद्वारा जकडिएका थियौ भने कहिले शत्रुहरूका तरबारको त्रासमा थियौ । तर पनि तिमीले मानिसहरूलाई ती आदेशहरू पालन गर्ने प्रेरणा प्रदाान गरि नै रह्यौ जसलाई सर्व–ज्ञाता, सर्व–बुद्धिमान् प्रभुले निर्धारित गरेका थिए । 

तिमीले भोग्नुपरेका यातनाहरूको लागि मेरो प्राणको र तिमीले उठाउनुपरेका दुःखकष्टहरूको लागि मेरो आत्माको बलिदान होस् । जसका अनुहारहरू तिम्रो ज्योतिर्मय प्रकाशबाट देदीप्यमान भएका छन् र जसले तिम्रो प्रेमको खातिर तिमीले आदेश गरेका सारा आज्ञाहरूलाई शिरोधार्य गरेका छन्, तिनीहरूको नाम र तिम्रो नाम लिएर म तिमीसित याचना गर्दछु कि तिमी र तिम्रा प्राणीहरूबीच लागेका ती पर्दाहरूलाई उठाइदेऊ र इहलोक र परलोक दुवैमा मेरो लागि असल कुराहरूको वरदान गर । साँच्चै नै तिमी सर्व– शक्तिमान्, सर्वगुण सम्पन्न, सर्व–गौरवशाली, सदा क्षमाशील, अत्यन्त करुणामय छौ । 

हे प्रभु, मेरा मालिक ! दिव्य कमलवृक्ष र यसका पातहरू, यसका हाँगाबिँगाहरू, यसका मूलहरू, यसका शाखा–प्रशाखाहरूलाई यस्तो वरदान देऊ कि जबसम्म तिम्रा अनुपम उपाधिहरू र गुणहरू विद्यमान रहिरहन्छन् तबसम्म यिनीहरू यस धर्तीमा मौलाइरहून् । अत्याचारीहरू र आक्रामकहरूको दुष्ट्याइँबाट यिनको रक्षा गर । निश्चय नै, तिमी सर्व–शक्तिमान् र सबैभन्दा बलवान् छौ । हे प्रभु, मेरा स्वामी ! तिम्रो सामु पुगेका आफ्ना सेवकहरू तथा सेविकाहरूलाई पनि वरदान देऊ । तिमी निश्चय नै, सर्व– कृपालु हौ अनि तिम्रो कृपा अनन्त छ । सदा क्षमाशील, महान्दाता तिमीबाहेक अर्को ईश्वर छैन ।

-- Bahá'u'lláh
