+++
title = 'Prayer bpn11117 in नेपाली'
author = "Bahá'u'lláh"
tags = ['lang-ne', 'bpn-unsorted']
+++
तिम्रो जय होस्, हे प्रभु मेरा ईश्वर ! तिम्रो कृपाबाट बगेको हावाका झोँकाहरूद्वारा तथा तिम्रो उद्देश्यका दिवा–स्रोतहरू र तिम्रो प्रेरणाका उद्गमस्थलहरूको नामद्वारा म तिमीसित याचना गर्दछु कि ममाथि र तिम्रा दर्शनाभिलाषीहरू सबैमाथि त्यस्ता कुराहरूको वृष्टि गरिदेऊ जुन तिम्रो दया र प्रचुर कृपाहरू अनुरूप छन् तथा तिम्रा आर्शीवाद र अनुकम्पाहरू अनुकूल छन् । हे मेरा प्रभु ! म गरिब र एक्लो छु, मलाई तिम्रो द्रव्यको महासागरमा डुबाऊ; म तिर्खाएको छु, मलाई तिम्रो प्रेमार्द्र–दयाको जीवनदायिनी जल पिउन देऊ । 

तिमी स्वयंद्वारा र उनीद्वारा जसलाई तिमीले तिमी स्वयंको अवतार नियुक्त्त गर्यौ र स्वर्ग र पृथ्वीमा भएभरका लागि तिमीले प्रकट गरेका विशिष्ट वाणीद्वारा म तिमीसित याचना गर्दछु कि तिम्रा सेवकहरूलाई तिम्रो अनुग्रहयुक्त दैवी विधानको रुखको छाहारीमा एकत्रित गराऊ । तिनलाई यसका फलहरू उपयोग गर्न सक्ने, तिनका कानहरूलाई यसका पातहरूको सरसराहट र त्यसका हाँगाहरूमा बसेर गीत गाउने कोइलीको मीठो स्वर सुन्न सक्ने बनाऊ । 

निश्चयमेव, तिमी संकटमोचक, अगम, सर्व–शक्तिमान्, सर्व कृपालु छौ ।
