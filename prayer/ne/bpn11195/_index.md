+++
title = 'Prayer bpn11195 in नेपाली'
author = 'Abdu'l-Bahá'
tags = ['lang-ne', 'bpn-unsorted']
+++
*जब तिमीहरू सभा कक्षमा प्रवेश गर्दछौ, ईश्वर प्रेमले धड्केको हृदय र उनको सम्झनाबाहेक अन्य सबै कुराबाट पवित्र राखिएको जिह्वाले यो प्रार्थना पाठ गर, ताकि सर्व– शक्तिमान्ले तिमीलाई कृपापूर्वक परम विजय हासिल गर्न सहायता गर्नेछन् । 

हे ईश्वर, मेरा ईश्वर ! हामी तिम्रा सेवकहरू हौं जो भक्तिका साथ तिम्रो पवित्र मुहारतर्फ अभिमखु छौं, जो यस गौरवमय युगमा तिमीबाहेक अन्य सबैबाट विमुख भएका छौं । हामी राय र विचारमा एकमत भएर, मानव–जातिका बीच तिम्रो वचनको प्रशंसा गर्न हाम्रा उद्देश्यहरूलाई समन्वित गराएर यस आध्यात्मिक सभामा एकत्र भएका छौं। हे प्रभु, हाम्रा ईश्वर ! हामीलाई तिम्रा दैवी मार्गदर्शनका चिन्ह, मानिसहरूका बीच तिम्रो उत्कृष्ट धर्मका ध्वजा, तिम्रो शक्तिशाली संविदाको सेवक बनाइदेऊ, हे तिमी हाम्रा सर्वोच्च प्रभु ! तिम्रो आभा अधिराज्यमा हामीलाई तिम्रो दैवी एकताको चिन्ह, सबै क्षेत्रहरूमा चम्कने देदीप्यमान ताराहरू बनाइदेऊ । प्रभु ! हामीलाई तिम्रा अनुपम कृपाको लहरले प्रवाहित समुद्र, तिम्रा सर्व–गौरवमय उचाइबाट बगिरहेका खोलाहरू, तिम्रा स्वर्गीय धर्मका वृक्षका स्वच्छ फलहरू, तिम्रा दिव्यबागमा तिम्रो कृपाको समीरद्वारा हल्लिरहेका वृक्ष बन्न सहायता गर । हे ईश्वर ! हाम्रो आत्मालाई तिम्रो दैवी एकताका श्लोकहरूमा आश्रित गराइदेऊ, हाम्रो हृदयलाई तिम्रो कृपाको बाढीले प्रफुल्लित पारिदेऊ, ताकि हामी एउटै समुद्रका लहरहरू सरह एक हुन सकांै र तिम्रा उज्ज्वल प्रकाशका किरणहरू सरह मिल्न सकौं ; ताकि हामा्र विचार, हाम्रा राय, हाम्रा भावनाहरू विश्वभरि एकताका भावना प्रदर्शित गर्दै एउटै यथार्थ सरह बन्न सकून् । 

तिमी नै दयालु, उदार, दानी, सर्व–शक्तिमान्, कृपालु तथा करुणामय छौ ।
