+++
title = 'Prayer bpn11099 in नेपाली'
author = 'Bahá'u'lláh'
tags = ['lang-ne', 'bpn-unsorted']
+++
हे मेरा प्रभु, म जान्दिन कि तिमीले कुन आगोले आफ्नो भूमिलाई प्रज्ज्वलित गराएका हौ । माटोले त्यसको गरिमालाई छोप्न सक्दैन न त पानीले नै त्यसको ज्वालालाई निभाउन सक्छ । पृथ्वीका समस्त मानिसहरू त्यसको शक्तिको सामना गर्न असमर्थ छन् । त्यो व्यक्ति धन्य छ जो त्यसको समीपमा पुगेको छ र जसले त्यसको गर्जन सुन्न पाएको छ । 

हे मेरा प्रभु ! तिमीले आफ्नो शक्तिशाली कृपाद्वारा कसैलाई त्यसको नजिक पुग्न सक्ने गरायौ तर कसैलाई भने तिम्रो युगमा तिनले गरेका कर्महरूको कारणले गर्दा त्यसबाट टाढा नै राख्यौ । त्यतातिर लाग्न हतारिने वा त्यहाँ पुग्ने जो कसैले पनि तिम्रो सौन्दर्यको दर्शन पाउने उत्सुकतामा तिम्रो मार्गमा आफ्नो जीवन त्यागेको छ र तिमीबाहेक अन्य सबैबाट मुक्त भई तिम्रो समक्षमा पुगेको छ । हे मेरा प्रभु ! सृष्टि संसारमा दन्किरहेको यही आगोद्वारा म तिमीसित याचना गर्दछु कि तिम्रो वैभवको सिंहासनको सामु पुग्न र तिम्रो ढोकाको संघारमा उभिनमा मलाई बाधा पु¥याउने सारा पर्दाहरूलाई च्यातिदेऊ । हे मेरा ईश्वर ! तिमीले आफ्नो ग्रन्थमा उल्लेख गरेका सबै उत्तम कुराहरू मेरो लागि निर्दिष्ट गरिदेऊ र तिम्रो करुणाको आश्रयबाट पनि मलाई टाढा नराख । आफूले चाहेजस्तो गर्न तिमी समर्थ छौ । साँच्चै नै तिमी सर्व–शक्तिमान्, अत्यन्त कृपालु छौ ।
