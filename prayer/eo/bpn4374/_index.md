+++
title = 'Prayer bpn4374 in Esperanto'
author = "Bahá'u'lláh"
tags = ['lang-eo', 'bpn-unsorted', "Bahá'u'lláh"]
+++
Mia Dio, la celo de mia adorado kaj de mia sopirado, Vi la Ĉiom-Bonkora, la Plej Kompatema!  Ĉia vivo estas de Vi kaj ĉian potencon enmane tenas Via ĉiopovo.  Kiun ajn levas Vi, tiu estas altigita super la anĝeloj kaj atingas la rangon de l’ „Vere, Ni lin levis al rango alta!”; kaj kiun ajn humiligas Vi fariĝas malpli ol polvo, ne, eĉ malpli ol nenio.
Ho Dia Providenco!  Spite nian malicon, pekadon kaj senbridon serĉas ni tamen de Vi „sidejon de l’ vero” kaj sopiras ekvidi la vizaĝon de la Reĝo Ĉio-Pova.  Estas Via la ordono, apartenas al Vi ĉia suvereneco kaj kliniĝas antaŭ Via dekreto la reĝlando de la potenco.  Ĉio ajn farita de Vi estas pura justeco, ne, la vera esenco de l’ graco.  Unusola brileto el la splendoj de Via nomo, la Ĉio-Kompatema, sufiĉas por forigi kaj elviŝi el la mondo ĉian spuron de peko, kaj ununura spiro el la brizoj de la Tago de Via Revelacio sufiĉas por ornami per freŝa dekoro la tutan homaron. 
Certigu per Via forto, ho Ĉio-Pova, Viajn feblajn kreaĵojn, kaj revivigu tiujn kvazaũ mortaj, ke bonŝance ili trovos Vin kaj estos kondukataj al la oceano de Via gvidado kaj restos firmaj en Via Afero.  Se la bonodoro de Via glorado estas disportata per iu el la diversaj lingvoj de la mondo, ĉu orienta ĉu okcidenta, igas tio ĝin kara kaj alte aprezata.  Se tamen estas lingvoj senigitaj de tia parfumo meritas ili sendube nenian mencion, nek vorte nek pense.
Ni petas Vin, ho Providenco, montru al ĉiuj homoj Vian vojon kaj ĝuste ilin gvidu.  Vi estas, vere, la Ĉio-Pova, la Plej Potenca, la Ĉio-Scia, la Ĉion-Vidanta.
