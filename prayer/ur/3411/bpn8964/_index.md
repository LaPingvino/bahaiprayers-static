+++
title = 'Prayer bpn8964 in اُردُو'
author = "Bahá'u'lláh"
tags = ['lang-ur', 'bpn-unsorted', "Bahá'u'lláh"]
+++
تو پاک ہے اے میرے معبود! اے میرے خدا! میں تیری قدرت و قوت اور تیری سلطنت و عنایت اور تیرے فضل و اقتدار اور تیری ذاتی توحید و یکتائی اور عالم و اشیاء عالم سے تیری تقدیس اور پاکیزگی کی شہادت دیتا ہوں۔
اے میرے پروردگار! تو مجھے دیکھ رہاہے کہ میں تیرے ماسوا سے بے نیاز ہوں، تیرا ہی دامن تھام رہا ہوں تیرے دریائے عطا اور آسمان کرم اور آفتاب رحمت کی طرف متوجہّ ہوں۔ پروردگار! میں گواہی دیتا ہوں کہ تو نے اپنے بندے کو حامل امانت بنایا ہے یعنی اسے وہ روح عطا فرمائی ہے جس سے عالم میں زندگی نمودار ہوئی۔ میں تیرے آفتاب ظہور کی تجلیات کا واسطہ دے کر التجا کرتا ہوں کہ تیرے بندے نے جو اعمال تیرے ایّام ظہور میں کئے ہیں انہیں قبول فرما اور اس بندے کو اپنی خوشنودی کی عزت اور قبولیت کی خلعت سے آراستہ و پیراستہ فرما۔ پروردگار! میں گواہی دیتا ہوں اور تمام کائنات تیری قدرت کی گواہ ہے۔ 
اے خداوند عالم! میں درخواست کرتا ہوں کہ اس روح کو جو دنیا سے اٹھ کر تیری طرف گئی ہے اپنی فردوس اعلیٰ اور جنت علیا اور مقامات قرب سے محروم نہ فرما۔پھر اے خُدا ! اپنے بندے کو ان مقامات میں اپنے اصفیاء و اولیا و انبیاء کا ہم نشین بنا، جن مقامات کے ذکرو وصف سے قلمیں اور زبانیں عاجز ہیں۔ پروردگار! فقیر تیرے ملک بے نیازی کی طرف اور مسافر تیرے پاس اپنے وطن اصلی کی جانب اور پیاسا تیری کوثر عنایت کی سمت چلا جا رہا ہے۔
اے پروردگار! اپنے دسترخوان فضل اور اپنی نعمت و عنایت سے اس بندے کو محروم نہ کر۔ بے شک تو اقتدار و عزت کا مالک ہے نہایت فضل کرنے والا ہے۔ پروردگار! تیری امانت تیری طرف لوٹ گئی۔ تیرے ملک و ملکوت پر چھائے ہوئے آسمان فضل و کرم کے شایان شان یہ ہے کہ تو اپنے نئے مہمان پر اپنی نعمتیں نازل فرما اور اسے اپنے باغ فضل کے پھل کھلا۔ بے شک تو جو چاہتا ہے کرتا ہے۔ تیرے سوا کوئی خدا نہیں تو ہی بہت فضل کرنے والا، فیاض، مہربان، کرم فرما، بخشنے والا، سب پر غالب، سب کچھ جاننے والا ہے۔ 
اے میرے معبود! میں گواہی دیتا ہوں کہ تو نے لوگوں کو مہمان نوازی کا حکم دیا ہے اور جو اس دنیا سے اٹھ گیا ہے مہمان ہو کر تیرے پاس پہنچا ہے۔ تو اب اس کے ساتھ وہ سلوک فرما جو تیرے آسمان فضل اور دریائے کرم کے لائق ہو۔ تیری عزت کی قسم مجھے یقین ہے کہ تو اپنے آپ کو اس چیز سے نہ روکے گا جس کا اپنے بندوں کو حکم دیا ہے اور اسے محروم نہ کرے گا جس نے تیری بخشش کی رسی کو تھاما ہے اورتیرے افق غنا کی جانب صعود کیا ہے۔ تیرے سوا کوئی معبود نہیں۔ تو یکتا، یگانہ، قادر مطلق سب کچھ جاننے والا،سب کچھ دینے والا۔
