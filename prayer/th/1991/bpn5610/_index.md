+++
title = 'Prayer bpn5610 in ภาษาไทย'
author = "Bahá'u'lláh"
tags = ['lang-th', 'bpn-unsorted', "Bahá'u'lláh"]
+++
ขอความสดุดีจงมีแด่พระองค์ ข้าแต่พระผู้เป็นนาย พระผู้เป็นเจ้าของข้าพเจ้า! มนุษย์ทุกคนผู้มีธรรมทรรศนะ ยอมรับอธิปไตยของพระองค์ และดวงตาที่เห็นแจ้งทุกดวงแลเห็นความยิ่งใหญ่ของราชศักดาและอานุภาพบีบบังคับของพระองค์ วายุแห่งการทดสอบไม่สามารถยับยั้งผู้ที่ยินดีต่อการเข้าใกล้พระองค์มิให้หันหน้ามาหาขอบฟ้าแห่งความรุ่งโรจน์ของพระองค์ และพายุแห่งความยากลำบากไม่สามารถรั้งหรือขัดขวางผู้ที่อุทิศตนต่อพระประสงค์ของพระองค์มิให้เข้าไปหาราชสำนักของพระองค์
	ข้าพเจ้าคิดว่า ตะเกียงแห่งความรักของพระองค์กำลังลุกอยู่ในหัวใจของพวกเขา และประทีปแห่งความเมตตาของพระองค์ถูกจุดขึ้นในอุราของพวกเขา เคราะห์ร้ายไม่สามารถทำให้พวกเขาหมางเมินศาสนาของพระองค์ การเปลี่ยนแปลงของโชคชะตาไม่สามารถทำให้พวกเขาหลงออกไปจากความเป็นที่ยินดีของพระองค์
	ข้าแต่พระผู้เป็นเจ้าของข้าพเจ้า ข้าพเจ้าขอวิงวอนต่อพวกเขา และต่อเสียงถอนหายใจจากหัวใจของพวกเขา เพราะว่าพรากจากพระองค์ ขอทรงคุ้มครองให้พวกเขาปลอดภัยจากการปองร้ายของศัตรูของพระองค์ ขอทรงหล่อเลี้ยงวิญญาณของพวกเขาด้วยสิ่งที่พระองค์บัญญัติไว้สำหรับผู้เป็นที่รักของพระองค์ ผู้ซึ่งไม่เคยกลัวและไม่มีเศร้าโศก
