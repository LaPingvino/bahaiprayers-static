+++
title = 'Prayer bpn5757 in ภาษาไทย'
author = "Bahá'u'lláh"
tags = ['lang-th', 'bpn-unsorted', "Bahá'u'lláh"]
+++
##บทอธิษฐานสำหรับริสวัน
	ขอความสรรเสริญจงมีแด่พระองค์ ข้าแต่พระผู้เป็นนาย พระผู้เป็นเจ้าของข้าพเจ้า! ข้าพเจ้าขอวิงวอนต่อสัญลักษณ์ของพระองค์ที่ห้อมล้อมสรรพสิ่งทั้งปวง ต่ออาภาของพักตรากฤติของพระองค์ที่สาดแสงธรรมให้แก่ทุกคนที่อยู่ในสวรรค์และบนโลก ต่อความปรานีของพระองค์ที่ล้ำเลิศกว่าทุกสรรพสิ่ง ต่อกรุณาธิคุณของพระองค์ที่ซึมซาบไปทั่วจักรวาล ขอทรงฉีกม่านกำบังที่ปิดกั้นข้าพเจ้าจากพระองค์ เพื่อว่าข้าพเจ้าจะได้รีบไปยังแหล่งกำเหนิดแรงบันดาลใจอันยิ่งใหญ่ของพระองค์ ไปยังอรุโณทัยแห่งการเปิดเผยพระธรรมและกรุณาธิคุณของพระองค์ และจะได้ดำดิ่งลงสู่มหาสมุทรแห่งความใกล้ชิดและความยินดีของพระองค์
	ข้าแต่พระผู้เป็นนายของข้าพเจ้า โปรดอย่าให้ข้าพเจ้าสิ้นโอกาสที่จะรู้จักพระองค์ในยุคนี้ โปรดอย่าปลดเสื้อคลุมแห่งการนำทางของพระองค์ออกจากข้าพเจ้า โปรดให้ข้าพเจ้าได้ดื่มจากชโลทรแห่งชีวิต ซึงมีสายธารหลั่งมาจากสวรรค์(ริสวัน) อันเป็นที่ตั้งของบัลลังก์ของพระนามของพระองค์ พระผู้ทรงปรานี เพื่อว่าดวงตาของข้าพเจ้าจะเปิดออก ใบหน้าของข้าพเจ้าจะได้รับแสงธรรม หัวใจของข้าพเจ้าจะได้นอนใจ วิญญาณของข้าพเจ้าจะได้รู้แจ้ง และเท้าของข้าพเจ้าจะก้าวมั่น 
	พระองค์คือพระผู้ทรงยิ่งใหญ่เหนือทุกสรรพสิ่งตั้งแต่นิรันดรกาลด้วยอนุภาพแห่งอำนาจของพระองค์ และสามารถบันดาลความเป็นไปของทุกสรรพสิ่งด้วยปฏิบัติการของพระประสงค์ของพระองค์ ไม่มีสิ่งใดในสวรรค์หรือบนโลกยับยั้งพระประสงค์ของพระองค์ได้ ข้าแต่พระผู้เป็นนายของข้าพเจ้า ขอการบริบาลที่การุณย์และความเอื้อเฟื้อของพระองค์ทรงปรานีต่อข้าพเจ้า โปรดโน้มน้าวให้ข้าพเจ้าเงี่ยหูฟังทำนองเสนาะของวิหคที่ร้องเพลงสรรเสริญพระองค์ในแมกไม้ของพฤษาแห่งความเป็นหนึ่งของพระองค์ พระองค์คือพระผู้ให้ผู้ยิ่งใหญ่ พระผู้ทรงอภัยเสมอ พระผู้ทรงเห็นใจ
