+++
title = 'Prayer bpn5742 in ภาษาไทย'
tags = ['lang-th', 'bpn5742']
+++
##ธรรมจารึกถึงอาหมัด

พระองค์คือจอมกษัตริย์ พระผู้ทรงรอบรู้ พระผู้ทรงอัจฉริยภาพ! 
	ดูซิ นกไนติงเกลสวรรค์ขับขานอยู่บนกิ่งไม้ของพฤกษาแห่งนิรันดรกาล ด้วยทำนองเพลงอันเสนาะแสนวิสุทธิ์ เป็นการประกาศข่าวดีของการได้อยู่ใกล้กับพระผู้เป็นเจ้าให้แก่บรรดาผู้ที่จริงใจ ร้องเรียกผู้ที่เชื่อในเอกภาพสวรรค์ให้มายังราชสำนักอันเป็นที่สถิตของพระผู้ทรงเอื้อเฟื้อ แจ้งให้บรรดาผู้ที่ถูกตัดขาดทราบเกี่ยวกับพระธรรมที่เปิดเผยโดยพระผู้เป็นเจ้า พระผู้เป็นจอมกษัตริย์ พระผู้ทรงความรุ่งโรจน์ พระผู้ไม่มีเปรียบปาน นำทางให้คนรักไปยังบริเวณอันวิสุทธิ์และความงามแสนอำไพนี้
	แท้จริงแล้วนี่คือความงามอันยิ่งใหญ่ที่สุดที่ทำนายไว้ในคัมภีร์ของธรรมทูตทั้งหลาย ซึ่งพระผู้ทรงความงามนี้จะแยกให้เห็นสัจธรรมและความหลงผิด และจะทดสอบคุณค่าของบัญชาทุกข้อ แท้จริงแล้วพระองค์คือพฤกษาแห่งชีวิตที่ให้กำเนิดผลไม้ของพระผู้เป็นเจ้า พระผู้ทรงประเสริฐ พระผู้ทรงอานุภาพ พระผู้ทรงความยิ่งใหญ่
	ดูกร อาหมัด! เจ้าจงเป็นพยานเถิดว่า แท้จริงแล้วพระองค์คือพระผู้เป็นเจ้า และไม่มีพระผู้เป็นเจ้าอื่นใดนอกจากพระองค์ พระผู้ทรงเป็นจอมกษัตริย์ พระผู้ทรงคุ้มครอง พระผู้ไม่มีเปรียบปาน พระผู้ทรงอานุภาพสูงสุด และพระผู้ที่พระองค์ส่งมาในนามของ อาลี1 คือบรมศาสดาที่แท้จริงจากพระผู้เป็นเจ้า ซึ่งเราทุกคนกำลังปฏิบัติตามบัญชาของพระองค์
	ดูกร ประชาชน จงเชื่อฟังบัญญัติของพระผู้เป็นเจ้าที่ลิขิตไว้ในคัมภีร์บายันโดยพระผู้ทรงความรุ่งโรจน์ พระผู้ทรงอัจฉริยภาพ แท้จริงแล้วพระองค์คือราชันของธรรมทูตทั้งหลาย และคัมภีร์ของพระองค์คือคัมภีร์แม่บท หากเจ้าเพียงแต่รู้
	ดังนี้คือเสียงที่นกไนติงเกลร้องเรียกเจ้าจากคุกนี้ พระองค์เพียงแต่เทศนาพระธรรมอันกระจ่างแจ้งนี้ตามหน้าที่ ใครก็ตามที่ใคร่จะเมินคำแนะนำนี้ก็จงเมินเถิด และใครก็ตามที่ปรารถนาหนทางไปสู่พระผู้เป็นเจ้า ก็จงเลือกไปตามนั้น
	ดูกร ประชาชน หากเจ้าปฏิเสธวจนะเหล่านี้ มีข้อพิสูจน์ใดเล่าว่าเจ้าเชื่อในพระผู้เป็นเจ้า ดูกร พวกจอมปลอม จงแสดงข้อพิสูจน์ออกมา
	ไม่มีทาง พระผู้ซึ่งกุมดวงวิญญาณของข้าพเจ้าไว้ในมือเป็นพยาน พวกเขาไม่มีทางแสดงข้อพิสูจน์ออกมาได้ แม้ว่าจะร่วมมือช่วยกันก็ตาม
	ดูกร อาหมัด จงอย่าลืมความอารีของเราขณะที่เราไม่อยู่ จงจดจำวันที่เราอยู่กับเจ้า จดจำความทุกข์ระทมของเราและการถูกเนรเทศมายังคุกที่ห่างไกลนี้ และขอให้เจ้า มั่นคงในความรักของเราเพื่อว่าหัวใจของเจ้าจะไม่หวั่นไหว แม้ว่าดาบของศัตรูจะกระหน่ำฟันเจ้า อีกทั้งโลกและสวรรค์ทั้งหมดลุกขึ้นต่อต้านเจ้า
	ขอให้เจ้าเป็นประดุจเปลวไฟสำหรับศัตรูของเรา และเป็นประดุจสายธารแห่งชีวิตนิรันดร์สำหรับบรรดาผู้ที่เรารักและอย่าได้เป็นพวกที่สงสัย
	และหากเจ้าได้รับความทุกข์ยากในหนทางของเรา หรือตกต่ำเพราะเห็นแก่เรา ก็อย่าได้กังวลใจ
	จงฝากความหวังไว้กับพระผู้เป็นเจ้า พระผู้เป็นเจ้าของเจ้า พระผู้เป็นนายของบรรพบุรุษของเจ้า เพราะประชาชนกำลังเร่ร่อนอยู่ในความหลงผิด จิตใจมืดมัวจนมองไม่เห็นพระผู้เป็นเจ้าด้วยตาของตนเอง ไม่ได้ยินทำนองเพลงของพระองค์ด้วยหูของตนเอง นี้คือสภาพของพวกเขา ซึ่งเจ้าก็เห็นแล้วเช่นกัน
	ดังนี้เองที่ความงมงายได้กลายเป็นม่านที่ปิดกั้นหัวใจของพวกเขาจากวิถีธรรมของพระผู้เป็นเจ้า พระผู้ทรงประเสริฐ พระผู้ทรงความยิ่งใหญ่
	ขอให้เจ้าแน่ใจว่า แท้จริงแล้วผู้ที่เมินพระผู้ทรงความงามนี้เท่ากับเมินธรรมทูตทั้งหลายในอดีต และจองหองต่อพระผู้เป็นเจ้าตั้งแต่นิรันดรกาลตราบจนนิรันดรกาล
	ดูกร อาหมัด จงอ่านธรรมจารึกนี้ให้ดี และใช้สวดระหว่างที่เจ้ามีชีวิตอยู่ และอย่าได้ละเลย เพราะแท้จริงแล้ว พระผู้เป็นเจ้าทรงกำหนดรางวัลสำหรับผู้ที่สละชีวิตเพื่อพระองค์ร้อยคนและการรับใช้ในทั้งสองภพไว้ให้ผู้ที่สวดธรรมจารึกนี้ เราประทานผลบุญนี้ให้แก่เจ้าประหนึ่งเป็นความอารีและความปรานีจากที่สถิตของเรา เพื่อว่าเจ้าจะได้เป็นพวกที่รู้คุณ
	พระผู้เป็นเจ้าเป็นพยาน! หากใครที่ตกอยู่ในความทุกข์ยากหรือเศร้าโศกได้อ่านธรรมจารึกนี้อย่างจริงใจที่สุด พระผู้เป็นเจ้าจะปัดเป่าความทุกข์โศก แก้ไขความยากลำบากและขจัดความทุกข์ยากให้เขา
	แท้จริงแล้วพระองค์คือพระผู้ทรงปรานี พระผู้ทรงเห็นใจ ขอความสรรเสริญจงมีแด่พระผู้เป็นเจ้า พระผู้เป็นนายแห่งภพทั้งปวง

-- Bahá'u'lláh
