+++
title = 'Prayer bpn5751 in ภาษาไทย'
tags = ['lang-th', 'bpn5751']
+++
* “ เป็นบทอธิษฐานบังคับบทเดียวเท่านั้นที่ใช้สวดกันเป็นหมู่ คือสวดโดยบาไฮหนึ่งคนขณะที่คนอื่นๆ ยืนขึ้น และไม่จำเป็นต้องหันหน้าไปทางเกรเบรขณะที่สวดบทอธิษฐานนี้”

ข้าแต่พระผู้เป็นเจ้าของข้าพเจ้า! ผู้ที่อำลาโลกนี้คือคนรับใช้ของพระองค์ คือบุตรหลานของบริพานของพระองค์ เชื่อในพระองค์และเครื่องหมายของพระองค์ ตั้งจิตสู่พระองค์ ตัดความผูกพันจากทุกสิ่งนอกจากพระองค์ แท้จริงแล้วพระองค์คือพระผู้ทรงปรานีที่สุดในบรรดาผู้ที่ปรานีทั้งปวง
	ข้าแต่พระผู้ทรงอภัยบาปและปกปิดข้อบกพร่องของมนุษย์ โปรดปฏิบัติต่อเขาให้คู่ควรกับนภาแห่งความอารีและมหาสมุทรแห่งพระกรุณาของพระองค์ โปรดให้เขาเข้ามาในอาณาบริเวณแห่งความปรานีของพระองค์ ซึ่งอยู่เบื้องหน้าที่ตั้งของพิภพและสวรรค์ ไม่มีพระผู้เป็นเจ้าอื่นใดนอกจากพระองค์ พระผู้ทรงอภัยเสมอ พระผู้ทรงเอื้อเฟื้อที่สุด
จากนั้นขอให้กล่าวคำว่า “อัลลา อู อับฮา” 6 ครั้ง แล้วจึงสวดบทกลอนต่อไปนี้ 19 ครั้ง
เราทุกคนบูชาพระผู้เป็นเจ้าด้วยความสัตย์จริง
เราทุกคนน้อมคำนับพระผู้เป็นเจ้าด้วยความสัตย์จริง
เราทุกคนอุทิศตนต่อพระผู้เป็นเจ้าด้วยความสัตย์จริง
เราทุกคนสรรเสริญพระผู้เป็นเจ้าด้วยความสัตย์จริง
เราทุกคนขอบคุณพระผู้เป็นเจ้าด้วยความสัตย์จริง
เราทุกคนอดทนในพระผู้เป็นเจ้าด้วยความสัตย์จริง
                                                                                       พระบาฮาอุลลาห์
	พระองค์คือพระผู้เป็นเจ้า ขอความประเสริฐจงมีแด่พระองค์ พระผู้เป็นนายแห่งความเมตตารักใคร่และความอารี! ขอความรุ่งโรจ์จงมีแด่พระองค์ ข้าแต่พระผู้เป็นนายของข้าพเจ้า พระผู้เป็นนายผู้ทรงศักดานุภาพ ข้าพเจ้าขอยืนยันด้วยศักดานุภาพและอำนาจของพระองค์ อธิปไตยและความเมตตารักใคร่ของพระองค์ พระกรุณาและอานุภาพของพระองค์ ความเป็นหนึ่งของสถาวะและเอกภาพของสาระของพระองค์ ความวิสุทธิ์และความประเสริฐของพระองค์ที่อยู่เหนือสรรพภาวะและทุกสรรพสิ่ง
	ข้าแต่พระผู้เป็นเจ้าของข้าพเจ้า! พระองค์ทรงเห็นแล้วว่า ข้าพเจ้าตัดความผูกพันจากทุกสิ่งนอกจากพระองค์ ยึดมั่นในพระองค์ หันมาหามหาสมุทรแห่งความอารี นภาแห่งกรุณาธิคุณและดวงตะวันแห่งการุณย์ของพระองค์
	พระผู้เป็นนาย! ข้าพเจ้าขอเป็นพยานว่า พระองค์ทรงฝากสิ่งล้ำค่าไว้กับคนรับใช้พระองค์ นั้นคือดวงวิญญาณที่ให้ชีวิตแก่โลก
	ข้าพเจ้าขอร้องต่อสุริยประภาแห่งการเปิดเผยพระธรรมของพระองค์ ขอทรงปรานีและยอมรับสิ่งที่เขาได้กระทำในยุคของพระองค์ ขอให้เขาได้รับความรุ่งโรจน์แห่งอภิรดีของพระองค์ และประดับด้วยการเป็นที่ยอมรับของพระองค์
	ข้าแต่พระผู้เป็นนายของข้าพเจ้า! ข้าพเจ้าและทุกสรรพสิ่งขอเป็นพยานต่ออำนาจของพระองค์ ข้าพเจ้าขออธิษฐาน ขอพระองค์ทรงอย่าผลักไสดวงวิญญาณนี้ที่ขึ้นไปหาพระองค์ ขึ้นไปสู่ทิพยสถานของพระองค์ ซึ่งเป็นสวรรค์อันประเสริฐและที่พักผ่อนอันใกล้ชิดกับพระองค์ ข้าแต่พระผู้เป็นนายของมนุษย์ทั้งปวง!
	ข้าแต่พระผู้เป็นนายของข้าพเจ้า โปรดให้คนรับใช้นี้ได้คบหาสมาคมกับบรรดาผู้ที่พระองค์เลือกสรร กับบรรดานักบุญและธรรมทูตในทิพยสถานที่ปากกาหรือวาจาไม่สามารถบอกเล่า
	ข้าแต่พระผู้เป็นนายของข้าพเจ้า แท้จริงแล้วผู้น่าสงสารได้รีบไปยังอาณาจักรแห่งความรุ่งโรจน์ของพระองค์ คนแปลกหน้าได้รีบไปยังบ้านของเขาภายในอาณาบริเวณของพระองค์ ผู้กระหายจัดได้รีบไปยังชลธีแห่งความอารีของพระองค์ ข้าแต่พระผู้เป็นนาย โปรดอย่าลิดรอนผลบุญที่เขาควรจะได้จากกรุณาธิคุณและความอารีของพระองค์ ความจริงแล้วพระองค์คือ พระผู้ทรงมหิทธานุภาพ พระผู้ทรงกรุณา พระผู้ทรงอารี
	ข้าแต่พระผู้เป็นเจ้าของข้าพเจ้า สิ่งล้ำค่าที่พระองค์ฝากไว้ได้กลับไปสู่พระองค์แล้ว ขอกรุณาและความอารีของพระองค์ที่ห้อมล้อมอาณาจักรบนพิภพได้โปรดประทานของขวัญ พระพรและผลไม้แห่งความการุณย์ของพระองค์ เป็นการรับขวัญผู้ที่มาใหม่นี้! พระองค์ทรงอานุภาพในการกระทำตามที่พระองค์ปรารถนา ไม่มีพระผู้เป็นเจ้าอื่นใดนอกจากพระองค์ พระผู้ทรงกรุณา พระผู้ทรงอารีที่สุด พระผู้ทรงเห็นใจ พระผู้ทรงประทานพร พระผู้ทรงอภัย พระผู้ทรงล้ำค่า พระผู้ทรงรอบรู้
	ข้าแต่พระผู้เป็นนายของข้าพเจ้า ข้าพเจ้าขอยืนยันว่า พระองค์ทรงบัญชาให้มวลมนุษย์ให้เกียรติแขกของตน และผู้ที่ได้ขึ้นไปหาพระองค์ได้ไปถึงและเข้าเฝ้าพระองค์แล้ว โปรดปฏิบัติต่อเขาด้วยความกรุณาและความอารีของพระองค์! ความรุ่งโรจน์ของพระองค์เป็นพยาน ข้าพเจ้าแน่ใจว่าพระองค์จะไม่เพิกเฉยต่อสิ่งที่พระองค์บัญชาคนรับใช้ และจะไม่ลิดรอนผู้ที่ยึดเหนี่ยวสายใยแห่งความอารีของพระองค์และได้ขึ้นไปสู่อรุโณทัยแห่งความมั่งคั่งของพระองค์
	ไม่มีพระผู้เป็นเจ้าอื่นใดนอกจากพระองค์ พระผู้เป็นหนึ่ง พระผู้สถิตอยู่โดยลำพัง พระผู้ทรงอานุภาพ พระผู้ทรงรอบรู้ พระผู้ทรงอารี

-- Bahá'u'lláh
