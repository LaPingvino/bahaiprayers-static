+++
title = 'Prayer bpn5588 in ภาษาไทย'
author = "Bahá'u'lláh"
tags = ['lang-th', 'bpn-unsorted']
+++
##บทอธิษฐานบังคับประจำวันบทปานกลาง

*สำหรับสวดทุกวัน ตอนเช้า ตอนเที่ยงวัน และตอนค่ำ

*ใครที่ต้องการอธิษฐาน ขอให้เขาล้างมือ และขณะที่ล้างมือจงกล่าวว่า:

           	ข้าแต่พระผู้เป็นเจ้าของข้าพเจ้า ขอทรงประทานพลังให้แก่มือของข้าพเจ้า เพื่อว่ามือนี้จะได้ถือคัมภีร์ของพระองค์ไว้มั่น กองทัพของโลกจะมีอำนาจเหนือมือนี้ไม่ได้ ขอทรงปกป้องมิให้มือนี้เข้าไปยุ่งกับสิ่งที่ไม่ใช่ของตนเอง แท้จริงแล้วพระองค์คือพระผู้ทรงมหิทธานุภาพ พระผู้ทรงอานุภาพสูงสุด

*และขณะล้างหน้า ขอให้เขากล่าวว่า:

	ข้าแต่พระผู้เป็นนายของข้าพเจ้า! ข้าพเจ้าได้หันหน้า ขอทรงทำให้ใบหน้าของข้าพเจ้าสุกใสด้วยแสงจากพักตรากฤติของพระองค์ ขอทรงคุ้มครองมิให้ใบหน้านี้หันไปหาใครอื่นนอกจากพระองค์

*จากนี้ขอให้เขายืนขึ้น หันหน้าไปทางเกบเบร (ตำแหน่งของการบูชาคือ บาห์จี อัคคา) และกล่าวว่า:

	พระผู้เป็นเจ้าทรงเป็นพยานว่า ไม่มีพระผู้เป็นเจ้าอื่นใดนอกจากพระองค์ อาณาจักรแห่งการเปิดเผยพระธรรมและสรรพภาวะของพระองค์ ความจริงแล้วพระองค์ทรงแสดงบรมศาสดาผู้เป็นอรุโณทัยแห่งการเปิดเผยพระธรรมให้ปรากฏ ผู้ทรงสนทนาบนไซไน ผู้ทรงบันดาลให้ขอบฟ้าอันเกรียงไกรที่สุดสาดรัศมี และพฤกษาที่ไม่มีผู้ใดประเสริฐกว่าได้เปล่งวจนะ และเสียงเรียกร้องได้ประกาศผ่านมาทางพระองค์ต่อทุกคนที่อาศัยอยู่ในสวรรค์และบนโลกว่า “ดูซิพระผู้ทรงครอบครองทุกสรรพสิ่งเสด็จมาแล้ว โลกและสวรรค์ ความรุ่งโรจน์และอาณาจักร เป็นของพระผู้เป็นเจ้า พระผู้เป็นนายของมวลมนุษย์ พระผู้ครอบครองบัลลังก์ เบื้องบนและโลกเบื้องล่าง!”
จากนี้ขอให้เขาก้มตัวลงเอามือวางบนหัวเข่าทั้งสองข้าง แล้วกล่าวว่า
	พระองค์ทรงความประเสริฐเหนือการสรรเสริญของข้าพเจ้าและทุกคน เหนือการพรรณาของข้าพเจ้า และทุกคนที่อยู่บนสวรรค์และบนโลก

*จากนี้ขอให้ยืนขึ้น ยกมือทั้งสองข้างขึ้น เปิดฝ่ามือเข้าหาใบหน้า แล้วกล่าวว่า:

	ข้าแต่พระผู้เป็นเจ้าของข้าพเจ้า ขอทรงอย่าให้ผู้ที่ยึดชายผ้าแห่งความปรานีและความกรุณาของพระองค์ด้วยนิ้วที่วิงวอนต้องพบกับความผิดหวัง ข้าแต่พระผู้ทรงปรานีที่สุดในบรรดาผู้ที่แสดงความปรานี!

*จากนี้ขอให้เขานั่งลงและกล่าวว่า:

	ข้าพเจ้าขอเป็นพยานต่อเอกภาพและความเป็นหนึ่งของพระองค์ พระองค์คือพระผู้เป็นเจ้า และไม่มีพระผู้เป็นเจ้าอื่นใดนอกจากพระองค์ แท้จริงแล้วพระองค์ทรงเปิดเผยศาสนาของพระองค์ ทำตามพระปฏิญญาของพระองค์ และเปิดประตูแห่งความกรุณาของพระองค์สำหรับทุกคนที่อาศัยอยู่ในสววรค์และบนโลก พระพรและสันติสุข การคารวะและความรุ่งโรจน์ สถิตอยู่กับบรรดาผู้เป็นที่รักของพระองค์ ผู้ซึ่งไม่ถูกความเปลี่ยนแปลงและความบังเอิญของโลกยับยั้ง มิให้หันมาหาพระองค์ และให้ทุกอย่างด้วยความหวังจะได้รับสิ่งที่อยู่กับพระองค์ ความจริงแล้วพระองค์คือพระผู้ทรงอภัยเสมอ พระผู้ทรงอารี
