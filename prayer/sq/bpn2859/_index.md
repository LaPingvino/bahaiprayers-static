+++
title = 'Prayer bpn2859 in Shqip'
author = "Bahá'u'lláh"
tags = ['lang-sq', 'bpn-unsorted']
+++
*Tabelë e reveluar nga Bahá'u'lláh-u me titull "Qad-Ihtaraqua'l-Mukhlihún"

Në Emër të Perëndisë, Më të Lashtit,
Më të Madhit.
Me të vërtetë zemrat e të sinqertëve janë djegur në zjarrin e ndarjes:

Ku është vezullimi i dritës së Fytyrës Sate,
O i Shumëdashuri i botëve?
Ata që janë pranë Teje janë braktisur në errësirën e vetmisë:

Ku është shkëlqimi i agimit të ribashkimit Tënd, O Dëshirë e botëve?

Trupat e të zgjedhurve të Tu fërgëllojnë të shtrirë në shkretëtira të largëta:

Ku është oqeani i pranisë Sate,
O Magjepsës i botëve?
Duar gjithë lutje janë shtrirë drejt qiellit të hirit e të bujarisë Sate:

Ku janë shirat e blatimit Tënd,
O Zgjidhës i çështjeve të botëve?
Të pabesët janë ngritur me tirani nga çdo anë:
Ku është pushteti detyrues i pendës
Sate urdhëruese, O Pushtues i botëve?
Lehja e qenve dëgjohet qartë nga çdo anë:
Ku është luani i pyllit i fuqisë Sate,
O Ndëshkues i botëve?
Të ftohtët ka mbërthyer gjithë njerëzimin:
Ku është ngrohtësia e dashurisë Sate,
O Zjarr i botëve?
Mynxyra ka arritur kulmin:
Ku janë shenjat e ndihmës Sate,
O Shpëtim i botëve?
Errësira ka mbështjellë shumicën e popujve:
Ku është vezullimi i shkëlqimit Tënd,
O Ndriçim i botëve?
Qafat e njerëzve zgjaten me ligësi:
Ku janë shpatat e hakmarrjes Sate,
O Shkatërrues i botëve?
Rënia ka arritur thellësinë më të madhe:
Ku janë emblemat e lavdisë Sate,
O Lavdi e botëve?
Brengat kanë hidhëruar Reveluesin e Emrit Tënd, Mëshirëplotit:

Ku është gëzimi i Agimit të Revelacionit Tënd,
O Ngazëllim i botëve?
Ankthi ka mbërthyer gjithë popujt e tokës:
Ku janë shenjat e haresë Sate,
O Gëzim i botëve?
Ti e sheh Vendagimin e shenjave të Tua të mbuluar nga sugjerime djallëzore:

Ku janë gishtat e fuqisë Sate,
O Pushtet i botëve?
Një etje e madhe ka mposhtur të gjithë njerëzit:
Ku është lumi i bujarisë Sate,
O Mëshirë e botëve?
Lakmia ka pushtuar gjithë njerëzimin:
Ku janë mishërimet e shkëputjes,
O Zot i botëve?
Ti e sheh këtë të Munduar të vetmuar në mërgim:
Ku janë ushtritë e qiellit të Komandës Sate,
O Sovran i botëve?
Unë jam braktisur në tokë të huaj:
Ku janë emblemat e besnikërisë Sate,
O Besim i botëve?
Agonitë e vdekjes kanë mbërthyer gjithë njerëzit:
Ku është dallgëzimi i oqeanit Tënd
të jetës së amshueme, O Jetë e botëve?
Pëshpëritjet e Satanit i janë fryrë çdo krijese:
Ku është meteori i Zjarrit Tënd,
O Dritë e botëve?
Dehja e pasionit ka zvetënuar shumicën e njerëzimit:

Ku janë agimet e dëlirësisë,
O Dëshirë e botëve?
Ti e sheh këtë të Munduar të mbuluar nga tirania në mes të sirianëve:

Ku është rrezatimi i dritës Sate në agim,
O dritë e botëve?
Ti e sheh se Mua më ndalohet të flas:
Atëherë, nga do të burojnë meloditë e Tua,
O Bilbil i botëve?
Shumica e njerëzve janë mbështjellë nga fantazi e imagjinata të kota:

Ku janë shprehësit e sigurisë Sate,
O Siguri e botëve?
Bahá-i po mbytet në detin e vuajtjeve:
Ku është Arka e shpëtimit Tënd,
O Shpëtimtar i botëve?
Ti e sheh Agimin e fjalës Sate në errësirën e krijimit:

Ku është dielli i qiellit të hirit Tënd,
O Dritëdhënës i botëve?
Llambat e së vërtetës e të dëlirësisë, të besnikërisë e të nderit, janë shuar:

Ku janë shenjat e zemërimit Tënd hakmarrës,
O Lëvizës i botëve?
A nuk sheh Ti asnjë që ka luftuar për Veten Tënde, ose që sjell ndër mend çfarë i ka ndodhur Atij në shtegun e dashurisë Sate?

Tashmë Penda ime ndalon,
O i Shumëdashuri i botëve?
Degët e Pemës së Lotosit Hyjnor janë thyer prej erërave të rrëmbyeshme të fatit:

Ku janë flamujt e ndihmës Sate,
O Mbrojtës i botëve?
Kjo Fytyrë është mbuluar prej pluhurit të shpifjeve:

Ku janë flladet e dhembshurisë Sate,
O Mëshirë e botëve?
Rroba e shenjtërisë është njollosur prej njerëzve mashtrues:

Ku është veshja e shenjtërisë Sate,
O Stolisës i botëve?
Deti i mirësisë ka ngrirë prej asaj që kanë bërë duart e njerëzve:

Ku janë dallgët e bujarisë Sate,
O Dëshirë e botëve?
Dera që çon në Praninë Hyjnore është mbyllur nga tirania e armiqve të Tu:

Ku është kyçi i dhuntisë Sate,
O Hapës i botëve?
Gjethet janë zverdhur nga erërat helmuese të rebelimit:

Ku janë rrëketë e reve të mirësisë Sate,
O Dhënës i botëve?
Gjithësia është errësuar nga pluhuri i mëkatit:
Ku janë flladet e ndjesës Sate,
O Falës i botëve?
Ky i Ri është i vetmuar në këtë tokë të shkretë:
Ku është shiu i mirësisë Sate qiellore,
O Dhurues i botëve?
O Penda Më e Lartë, Ne kemi dëgjuar thirrjen Tënde më të ëmbël në mbretërinë e përjetshme:

Mbaj vesh e dëgjo ato që flet Gjuha
e Madhështisë, O i Munduari i botëve!
Po të mos ishte të ftohtët,
Si do të mbizotëronte nxehtësia e fjalëve të Tua,
O Sqarues i botëve?
Po të mos kishte fatkeqësi,
Si do të ndriçonte dielli i durimit Tënd,
O Dritë e botëve?
Mos u anko për të ligun.
Ti je krijuar të mbash e të durosh,
O Durim i botëve.
Sa i ëmbël ishte agimi Yt në horizontin e Besëlidhjes midis nxitësve të rebelimit,

dhe dëshira Jote e zjarrtë për Perëndinë,
O Dashuri e botëve.
Prej Teje flamuri i pavarësisë u vendos mbi majat më të larta,

dhe deti i bujarisë u dallgëzua,
O Magjepsje e botëve.
Me vetminë Tënde Dielli i Njëshmërisë ndriçoi,
dhe me mërgimin Tënd toka e Unitetit u stolis.
Ji i duruar,
O Ti i Mërguari i botëve.
Ne e kemi bërë poshtërimin veshjen e lavdisë,
dhe vuajtjen zbukurimin e ballit Tënd,
O Krenari e botëve.
Ti e sheh se zemrat janë mbushur me urrejtje,
por Ti i mbyll sytë ndaj kësaj,
O, Ti, Fshirës i mëkateve të botëve.
Kur shpatat vetëtijnë, shko përpara!
Kur shigjetat fluturojnë, sulu përpara!
O Ti Sakrificë e botëve.
A vajton Ti, apo të vajtoj unë? Më mirë të qaj unë se pak janë ata që luftojnë për Ty,

O Ti Që ke shkaktuar vajtimin e botëve.
Me të vërtetë, unë e kam dëgjuar Thirrjen Tënde, O i Shumëdashuri Lavdiplotë; dhe tani fytyra e Bahá-it përflaket nga nxehtësia e vuajtjeve dhe me zjarrin e fjalës Sate ndriçuese, dhe Ai është ngjitur me besnikëri në vendin e sakrificës, në pritje të pëlqimit Tënd, O Urdhërues i botëve.

O Ali-Akbar, falëndero Zotin tënd për këtë Tabelë, prej së cilës ti mund të nuhatësh aromat e butësisë Sime dhe të mësosh se ç'na ka ndodhur Neve në shtegun e Perëndisë, të Adhuruarit të të gjitha botëve.

Sikur të gjithë shërbëtorët ta lexojnë e të thellohen në të, në damarët e tyre do të ndizet një zjarr që do t'i përflakë botët.
