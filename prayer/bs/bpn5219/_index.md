+++
title = 'Prayer bpn5219 in Bosanski'
tags = ['lang-bs', 'bpn-unsorted']
+++
##Duga Obavezna Molitva 

*IZGOVARA SE JEDNOM U DVADESET ČETIRI SATA

*Ko želi izgovarati ovu molitvu, neka se digne i okrene prema Bogu, i dok stoji na mjestu, neka pogleda desno i lijevo, kao da očekuje milost svoga Gospodara, Najmilostivijeg, Samilosnog. Onda neka kaže:

OTi, koji si Gospodar svih imena i Stvoritelj nebesa! Preklinjem Te onima koji su Izvori Tvoje nevidljive Biti, Najuzvišeniji, Sveslavni, da učiniš moju molitvu vatrom, koja će spaliti velove koji su me odvojili od Tvoje ljepote, i svjetlom, koje će me voditi ka okeanu Tvoga Prisustva.

*Zatim, neka podigne ruke u molitvi Bogu – blagoslovljen i uzvišen bio On – i kaže:

O, Ti, Željo svijeta i Voljeni naroda! Vidiš me kako se okrećem Tebi bez vezanosti za bilo koga sem za Tebe, kako se držim za Tvoje uže, čiji jedan pokret uskomeša sve stvoreno. Ja sam Tvoj sluga, o, moj Gospodaru, i sin Tvoga sluge. Pogledaj me kako stojim spreman da činim Tvoju volju i Tvoju želju, ne željeći ništa drugo osim Tvog zadovoljstva. Preklinjem Te okeanom Tvoje milosti i Zvijezdom vodiljom tvoje samilosti da činiš sa Svojim slugom što Ti je volja i želja. Tako mi Tvoje moći, koja je daleko od svih pominjanja i pohvala! Što god je objavljeno od Tebe, želja je mog srca i milina mojoj duši. O, Bože, moj Bože! Ne gledaj na moja nadanja i djela, nego radije pogledaj Svoju volju, koja obuhvata nebesa i zemlju. Tako mi Tvoga Najveličanstvenijeg imena, o, Ti, Gospodaru svih naroda! Želim samo ono što Ti želiš, i volim samo ono što Ti voliš.

*Zatim neka klekne, i , poklonivši se čelom do zemlje, kaže:

Uzvišen si Ti, iznad opisa bilo koga osim Tebe, i bilo čijeg razumijevanja.

*Onda neka ustane i kaže:

Učini moju molitvu, moj Gospode, izvorom živih voda, pomoću kojeg ću živjeti toliko dugo koliko Tvoja vladavina traje, i pomoću kojeg ću spominjati Tebe u svakom od Tvojih svjetova.

*Ponovo neka podigne ruke u molitvi, i kaže:

O, Ti, razdvojenost od Kojega otapa srca i duše, i Čijom vatrom ljubavi je zapaljen cijeli svijet! Preklinjem te Tvojim Imenom kojim si potčinio sve što je stvoreno, ne uskrati mi ono što je s Tobom, o, Ti, Koji vladaš svim ljudima! Ti vidiš, moj Gospodaru, ovog stranca kako žuri u svoju najuzvišeniju kuću, pod baldahinom Tvoje veličanstvenosti i pod okriljem Tvoje milosti; i ovog grešnika kako traga za okeanom Tvoga oproštaja; i ovog poniznog kako žudi za dvorom Tvoje slave; i ovo siromašno biće kako traga za spoznajom Tvoga bogatstva. Tvoja je moć da narediš šta god Ti želiš. Svjedočim da nam je Tebe hvaliti za Tvoja djela, da nam se Tvojim zahtjevima pokoravati, i da Tvoja naredba neosporna.

*Neka onda podigne ruke, i ponovi tri puta Najveće Ime (Allah-u-Abha). Zatim, neka se sagne sa rukama oslonjenim na koljena pred Bogom – blagoslovljen i uzvišen bio On – i kaže:

Ti vidiš, moj Gospodaru, kako se moja duša uznemirila u žudnji za obožavanjem Tebe, i čežnji za sjećanjem i veličanjem Tebe; i kako svjedoči o onome što je Jezik Tvoje Naredbe potvrdio u kraljevstvu Tvoje riječi i nebu Tvog znanja. Volim, u ovom položaju, moj Gospodaru, da Te molim za sve ono što je s Tobom, da mogu pokazati svoje siromaštvo, i veličati Tvoje obilje i bogatstvo; da mogu objaviti svoju nemoć i Tvoju moć.

*Zatim neka ustane i dva puta podigne ruke u molitvi, i kaže:

Nema drugog Boga osim Tebe, Svemogućeg, Svedarežljivog. Nema drugog Boga, Zapovjednika, kako na početku tako i na kraju. O, Bože, moj Bože! Tvoj oproštaj me je ohrabrio, Tvoja milost me je ojačala, Tvoj poziv me je probudio, a Tvoja naklonost me je podigla i povela prema Tebi. Ko sam ja, inače, da se usudim stajati kraj kapije grada Tvoje blizine, ili okrenuti lice ka svjetlu koje sjaji iz neba Tvoje volje? Ti vidiš, moj Gospodaru, ovo jadno stvorenje kako kuca na vrata Tvoje milosti, i ovu prolaznu dušu kako traga za rijekom vječnog života koja je smještena u rukama Tvoga obilja. Tvoje je naređivati za sva vremena, Ti Koji si Gospodar svih imena; a moje je pomiriti se i dobrovoljno pokoriti Tvojoj volji, Stvoritelju nebesa! 

*Neka podigne tri puta ruke i kaže:

Veći je Bog od bilo kojeg velikana!

*Zatim neka klekne i , poklonivši se čelom do zemlje, kaže:

Previsoko si Ti da bi te dosegla hvala onih koji su blizu Tebe, ili za ptice iz srca onih koji su Tebi posvetili da dostignu vrata Tvoje kapije. Svjedočim da si posvećen iznad svih osobina i svet iznad svih imena. Nema Boga osim Tebe, Najuzvišenijeg, Sveslavljenog.

*Onda neka sjedne i kaže:

Svjedočim ono o čemu je posvjedočilo sve što je stvoreno, Vrhovni skup, stanovnici najvišeg Raja, i, iznad njih, Jezik Veličanstvenog sa sveslavnog prijestolja, da Ti si Bog, da nema drugog Boga osim Tebe, da On, koji je objavljen, jeste Sakrivena Tajna, Cijenjeni Simbol, kroz koji su slova B, U, D i I (BUDI) spojena i stopljena. Svjedočim da to je On, Čije je ime poslano od Pera Najvišeg, i Koji je spomenut u Božjim knjigama, Gospodar prijestolja na visini i zemlji.

*Neka zatim ustane i kaže:

Gospodaru postojanja i Posjedniče svih stvari, vidljivih i nevidljivih! Ti vidiš moje suze i čuješ moje uzdahe i naricanje, i jadikovanje moga srca. Tako mi Tvoje moći! Moji prestupi zadržavaju me od pristupa Tvojoj blizini; i moji grijesi drže me daleko od dvora Tvoje svetosti. Tvoja ljubav, moj Gospode, obogaćuje me, a odvojenost od Tebe me uništava, i udaljenost od Tebe satire. Preklinjem Te Tvojim koracima u ovoj pustoši, i riječima «Ovdje sam. Ovdje sam», koje su Tvoji Odabranici izgovarali u ovom beskraju, i dahom Tvoga Otkrivenja, i blagim vjetrovima Zore Tvoje Objave, naredi da mogu gledati Tvoju ljepotu i poštivati sve što je u Tvojoj Knjizi.

*Zatim neka ponovi tri puta Najveće Ime (Allah-u-Abha) i sagne se sa rukama oslonjenim na koljena, govoreći:

Hvaljen bio, moj Bože, jer si mi pomogao da se sjetim Tebe i da Te hvalim, i jer si učinio da spoznam Njega, Koji je Izvor Tvojih znakova, jer si uzrokovao da se poklonim pred Tvojim Gospodstvom, i pokorim Tvom Božanstvu, i potvrdim ono što je izrečeno Jezikom Tvoje Veličanstvenosti.

*Neka onda ustane i kaže:

O, Bože, moj Bože! Leđa su mi pognuta pod teretom mojih grijehova, a nemarnost me uništava. Kad god razmišljam o svojim zlim djelima i Tvom dobročinstvu, moje srce se topi u meni, i moja krv ključa u mojim venama.

Tvoje mi Ljepote, o, Ti, Željo svijeta! Crvenim dižući moje lice ka Tebi, i moje čeznutljive ruke stide se ispružiti ka nebu Tvoga obilja. Ti vidiš, moj Bože, kako me suze sprečavaju od sjećanja na Tebe i od veličanja Tvojih vrlina, o, Ti, Gospodaru Prijestolja u visini i na zemlji! Preklinjem Te znakovima Tvoga Kraljevstva i tajnama Tvoje Nadmoći da činiš sa Tvojim voljenima kako dolikuje Tvome obilju, o, Gospodaru svih bića, i kako je dostojno Tvoje milosti, Kralju vidljivog i nevidljivog!

*Neka onda ponovi tri puta Najveće Ime (Allah-u-Abha), i pokloni se čelom do zemlje govoreći:

Hvaljen bio, naš Bože, jer si nam poslao ono što nas približava Tebi i snabdjeva nas dobrim stvarima poslatih od Tebe, u Tvojim Knjigama i Svetim tekstovima. Zaštiti nas, molimo Te, moj Gospodaru,
od nasrtaja zablude i taštih umišljanja. Ti si, uistinu, Moćni, Sveznajući.

*Neka onda digne glavu, sjedne i kaže:

Svjedočim, moj Bože, ono što su potvrdili Tvoji Odabrani, i priznajem ono što su stanovnici najvišeg Raja, i oni koji kruže okolo Tvog moćnog Prijestolja, potvrdili. Tvoje je kraljevstvo kako na zemlji, tako i na nebu, Gospodaru svjetova!

-- Bahá'u'lláh
