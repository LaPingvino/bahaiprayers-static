+++
title = 'Prayer bpn9783 in മലയാളം'
author = "Bahá'u'lláh"
tags = ['lang-ml', '', "Bahá'u'lláh", "unsorted"]
+++
അവനാണു ശക്തനും ക്ഷമാവാരിധിയും ദയാലുവും! 
ദൈവമേ, എന്‍റെ ദൈവമേ! അവിടുത്തെ സേവകരെ തെറ്റിന്‍റെയും അധഃപതനത്തിന്‍റേയും അഗാധഗര്‍ത്തങ്ങളില്‍ അങ്ങു കാണുന്നുണ്ട്. എവിടെയാണ് അവിടുത്തെ ദിവ്യമാര്‍ഗദര്‍ശനത്തിന്‍റെ പ്രകാശം, അല്ലയോ ലോകത്തിന്‍റെ അഭിലാഷമായവനേ? അവരുടെ നിസ്സഹായതയും അവരുടെ ദുര്‍ബ്ബലതയും അങ്ങക്കറിയാം. എവിടെയാണ് അവിടുത്തെ ശക്തി, അല്ലയോ ഭൂസ്വര്‍ഗങ്ങളുടെ ശക്തികള്‍ പിടിയിലുള്ളവനേ?
പ്രഭോ, എന്‍റെ ദൈവമേ, അവിടുത്തെ സ്നേഹകാരുണ്യത്തിന്‍റെ പ്രകാശങ്ങളുടെ തിളക്കത്താലും അവിടുത്തെ ജ്ഞാനത്തിന്‍റെയും വിവേകത്തിന്‍റെയും സമുദ്രത്തിലെ തിരമാലകളാലും അവിടുത്തെ സാമ്രാജ്യത്തിലെ ജനങ്ങളെ അങ്ങു പ്രചോദിപ്പിച്ച അവിടുത്തെ വചനത്താലും ഞാന്‍ അങ്ങയോടു അര്‍ത്ഥിക്കുന്നു, എന്നെ അവിടുത്തെ ഗ്രന്ഥത്തിലെ അങ്ങയുടെ കല്‍പനകളെ അനുസരിക്കുന്നവരില്‍ ഒരാളാക്കുമാറാക്കേണമേ. അവിടുത്തെ ഔദാര്യത്തിന്‍റെ കോപ്പയില്‍ നിന്ന് ദിവ്യപ്രചോദനത്തിന്‍റെ വീഞ്ഞ് മോന്തിക്കുടിച്ചവരും അവിടുത്തെ സംപ്രീതിക്കായി ഓടി അണഞ്ഞവരും അവിടുത്തെ ഉടമ്പടിയും ഒസൃത്തും അനുസരിച്ചവരും ആയ അവിടുത്തെ വിശ്വസ്തര്‍ക്കായി അങ്ങു കല്‍പ്പിച്ചിട്ടുള്ളതിനെ എനിക്കായും അങ്ങു കല്‍പിച്ചാലും. അവിടുന്ന് ഇച്ഛിക്കുന്നത് ചെയ്യാന്‍ ശക്തനാണവിടുന്ന്. സര്‍വ്വജ്ഞനും സര്‍വ്വവിവേകിയുമായ അങ്ങല്ലാതെ മറ്റൊരു ദൈവമില്ല.
പ്രഭോ, അവിടുത്തെ ഔദാര്യത്താല്‍ ഈ ലോകത്തിലും വരാനിരിക്കുന്ന ലോകത്തിലും എനിക്ക് അഭിവൃദ്ധി ഉണ്ടാക്കുന്നവ എനിക്കുവേണ്ടി വിധിച്ചാലും. എന്നെ അവിടുത്തെ സാമിപ്യത്തിലേക്ക് അടുപ്പിച്ചാലും, അല്ലയോ എല്ലാമനുഷ്യര്‍ക്കും നാഥനായുള്ളവനേ. ഏകനും ശക്തനും പ്രകീര്‍ത്തിതനുമായ അങ്ങല്ലാതെ മറ്റൊരു ദൈവമില്ല.

(Source category: ഉടമ്പടിയില്‍ ദൃഢത)
(Bahaiprayers.net ID: 9783)
