+++
title = 'Prayer bpn4512 in Filipino'
author = "Bah치'u'll치h"
tags = ['lang-tl', '', "Bah치'u'll치h", "unsorted"]
+++
Pinupuri at niluluwalhati Ka, O aking Diyos! Isinasamo ko sa Iyo sa hinaing ng mga umiibig sa Iyo at sa luhang itinigis ng mga naghahangad na makamalas sa Iyo, na huwag Mong ipagkait sa akin ang Iyong masusuyong kahabagan sa Iyong Araw, ni huwag Mong alisin sa akin ang mga awitin ng Kalapating nagpupuri sa Iyong pagkaisa sa harap ng liwanag na nagbubuhat sa Iyong mukha. Ako ay isang nasa kahirapan, O Diyos! Masdan Mo akong nakapangapit sa Iyong Pangalan, ang Nagmamay-ari ng Lahat. Ako ang nakatitiyak na maglalaho; masdan Mo akong nakapangapit sa Iyong Pangalan, ang Di-Maglalaho. Isinasamo ko sa Iyo, samakatwid, sa Iyong Sarili, ang Maluwalhati, ang Kataas-taasan, na huwag Mo akong pabayan sa aking sarili at sa mga hangarin ng isang masamang hilig. Hawakan Mo ang aking kamay sa pamamagitan ng kamay ng Iyong lakas, at hanguin Mo ako sa kalaliman ng aking mga walang katuturang isipin at guni-guni at hugasan Mo ako sa lahat ng kasuklam-suklam sa Iyo.
Tulutan Mo ako, kung gayon, na ganap na makabaling sa Iyo, mailagak ang aking buong pagtitiwala sa Iyo, mahanap ko Ikaw bilang aking kanlungan, at makatakas akong patungo sa Iyong mukha. Ikaw nga Siya na sa pamamagitan ng lakas ng Kaniyang kapangyarihan ay nakagagawa ng anumang naisin Niya, at nakapag-uutos sa pamamagitan ng kakayahan ng Kaniyang kalooban, ng anumang Kaniyang marapatin. Walang makasasalansang sa pagkatupad ng Iyong kautusan; walang makapagbabaling sa takbo ng Iyong paghirang. Ikaw, sa katotohanan, ang Makapangyarihan sa Lahat, ang Maluwalhati sa Lahat, ang Pinakamapagpala.

(Source category: Tulong Sa Mga Pagsubok)
(Bahaiprayers.net ID: 4512)
