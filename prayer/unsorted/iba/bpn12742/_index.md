+++
title = 'Prayer bpn12742 in Iban'
author = "Bahá'u'lláh"
tags = ['lang-iba', '', "Bahá'u'lláh", "unsorted"]
+++
*Dalam nama Iya Siku ti udah mancharka bebendang Iya ari atas semua utai tempa!
 Musim Bungai Kudus diatu udah datai, O Pen Pemadu
Bekuasa, laban Gawai ke Semua-Bepengasih nyau jampat deka datai. Gerak diri empu, lalu kemesaika, ba mua semua utai tempa, nama Petara, lalu ngerami puji Iya, ke alai semua utai tempa tau diidup lalu dikemaruka. Bejaku, lalu anang nuan diau aja. Bintang-siang pemadu pengaga udah manchar ari bingkai-langit nama Kami, ti Naka ia pengaga, laban dunya semua nama Petara udah diiyas ngena keresa nama Tuhan nuan, ti Penempa semua serega. Angkat ba mua semua menua di dunya, lalu ngepan diri empu ngena kuasa Nama ti Pemadu Tebangkar tu, lalu anang nyadi sida ti agi betangguh…(1)
Tu meh Hari alai dunya ti enda dipeda udah nyada: “Besai meh berekat nuan, O bumi, laban nuan udah digaga nyadika pelasar Petara nuan, lalu udah dipilih nyadika penuduk maligai Iya ti tegap.” Dunya mulia udah nyapa: “Sema nyawa aku ulih nyadika genselan ke nuan, laban Iya Siku Dikerindu ti Pemadu Bepengasih udah nudukka kuasa-raja ba nuan, nengah kuasa Nama Iya ti udah dipekat ngagai semua utai, sekalika ia ti dulu tauka ia ti deka datai”…(5)
Angkat lalu padah ngagai semua utai tempa berita pasal Iya ti Pemadu Bepengasih udah nujuka singkang Iya ngagai Ridvan lalu masuk kia. Udah nya, iring, semua orang ngagai kebun pengerindu ti udah digaga Petara nyadi Maligai Serega Iya. Kami udah milih ia nyadika Trumpet Kami ti pemadu inggar, lalu munyi letup ia deka nanda pengidup baru ke semua mensia… (10)
Tarit ati semua mensia, nengah kangau Iya, Siku aja ti Dikerindu. Sebut: Tu meh Sada Petara, enti nuan deka dingaka. Tu meh Terebak-tawas ke Revelasyen Petara, tang nuan patut nemu tu. Tu meh Palan Penurun Pengawa Petara, enti nuan deka ngelala ia. Tu meh Penatai jaku tangkan Petara, nya alai nuan patut ngakim ia enggau rentang. Tu meh Lalai ti ayan enggau dipelalai: ngambika nuan ulih nangkap reti ia. O mensia ba dunya! Buai semua, dalam Nama Aku ti ngelui ari semua nama bukai, utai ti dikemisi nuan, lalu selamka diri empu ke dalam Tasik tu laban ba penalam nya bisi dipelalai mutiara pemintar enggau leka jaku, tasik ti ngelegua dalam nama Aku, ti Pemadu Bepengasih. Bakanya meh perintah Iya ngagai nuan ti ngembuan Indu Kitab…(16)
Siku ti Pemadu Dikerindu udah datai. Ba jari kanan Iya Ai Anggur ti dichap nama Iya. Lantang meh mensia ti ngadap Iya, lalu ngirup ungkup diri, lalu nyebut: “Puji meh ke Nuan, O Pengayan semua tanda Petara!” Ngena pengerentang Iya ti Pemadu tegap! Semua utai ti dipelam udah diayanka nengah kuasa pengamat. Semua pengasih Petara udah dikirum ke baruh, ti nyadika tanda pengasih Iya. Ai pengidup ti meruan belama, dalam pemenuh ia, udah diberi ngagai mensia. Tiap-tiap changkir udah disadung ulih jari Iya ti Amat Dikerindu. Nganjak semak, lalu anang betangguh, taja pen sekejap aja…(17)
Andal meh enggau naka pengaga, O orang Bahá, lebuh kita ngingatka Hari ti penuh pengelantang, Hari alai Dilah Hari Jeman udah bejaku, lebuh Iya ngejangka Rumah Iya, nuju Dasan ke alai Iya manchar ngagai semua utai tempa bebendang nama Iya, ti Pemadu Mentas. Petara meh saksi Kami. Sema Kami deka ngayanka penyelai ti dipelam gaya Hari nya, semua ke diau di dunya enggau di serega deka luput lalu mati, semina sida ti deka diibun ulih Petara, ti Pemadu Tegap, ti Nemu Semua, ti Pemadu Pintar… (19)

(Source category: Genteran diambi ari Papan Tulis Ridvan)
(Bahaiprayers.net ID: 12742)
