+++
title = 'Prayer bpn12739 in Iban'
author = "Bahá'u'lláh"
tags = ['lang-iba', '', "Bahá'u'lláh", "unsorted"]
+++
*Papan Tulis tu dibacha ba Sungkup Bahá’u’lláh enggau Sungkup Báb. Ia suah mega diguna kena ngintu pengerami ngingatka Seduai Iya.


 Puji ti udah pegari ari Nuan Empu ti pemadu dipebasa, lalu mulia ti udah manchar ari Pemajik Nuan ti pemadu beperenching, dipanggai ba Nuan, O Nuan Siku ti Pengayan Peninggi Kuasa, sereta Raja Pemeruan Belama, sereta Tuhan ke semua ti di serega enggau di dunya! Aku besaksi ianya nengah Nuan kuasa-raja Petara enggau pegai- kuasa Iya, sereta kuasa-perintah Petara enggau peninggi- kuasa Iya, udah dipegari, lalu Bintang- Siang ti bebendang ari kelia udah mancharka penerang sida dalam serega perintah Nuan ti enda ulih ubah, lalu Pemajik ti Enda Dipeda udah manchar ari atas bingkai-langit utai tempa. Aku besaksi, kelebih agi, ianya ngena, tang semina sekali kinsit Pen Nuan, peminta Nuan "Nyadi meh Nuan" udah dipejalaika, lalu Penyelai lalai Petara udah dibungkar, lalu semua utai tempa udah diberi pengidup, lalu semua Revelasyen udah diturunka.
Aku besaksi, kelebih agi, nengah pemajik Nuan pemajik Siku ti Disayau udah dipandang, lalu nengah mua Nuan mua Siku ti Dikingin udah manchar, lalu nengah seleka jaku ari Nuan, Nuan udah mida semua utai tempa, ngasuh sida ti angkunka Nuan niki ngagai tuchung mulia, Ialu sida ti enda pechaya labuh ngagai buntut penyai.
Aku besaksi ianya iya ti udah ngelala Nuan udah ngelala Petara, lalu iya ti udah betunga enggau Nuan udah betunga enggau Petara. Nya alai, besai, meh berekat iya ti udah arapka Nuan, sereta arapka semua tanda Nuan, lalu udah ngemaruhka diri empu ba mua kuasa-raja Nuan, lalu udah diberi basa betemu enggau Nuan, lalu udah tulihka pemanah-penyamai peneka Nuan, lalu udah ngelingi meling Nuan, lalu udah bediri ngadap maligai Nuan. Penusah ngalun iya ti udah ningkah ngelaban Nuan, lalu udah nulak Nuan, lalu udah ngenggaika semua tanda Nuan, lalu udah mantah kuasa-raja Nuan, lalu udah angkat ngelaban Nuan, lalu mandangka pengelawa ba mua Nuan, lalu nyangkal penerang Nuan, lalu udah limpang ari atur Nuan enggau pegai-kuasa Nuan, lalu udah disengkaum enggau sida ti enda pechaya ke alai nama sida udah diukir ulih tunjuk tangkan-atur Nuan ba Papan Tulis kudus Nuan.
Udah nya, tiup begadai-gadai, ba aku, O Petara aku enggau Siku dikerindu aku, ari jari kanan pengampun Nuan enggau pengerindu-penelap Nuan, seput kudus pengasih Nuan, awakka nya tau narit aku ari diri empu enggau ari dunya tu ngagai balai penyemak Nuan enggau penatai Nuan. Bisa meh Nuan ngereja utai ti ngelantangka Nuan. Nuan, endang amat, tinggi ngelui semua utai.
Pengingat Petara enggau puji Iya, sereta mulia Petara enggau bebendang Iya, dipanggai ba Nuan, O Nuan Siku ti Pemajik Iya! Aku nyadi saksi ianya mata utai tempa nadai kala merening siku ti dipesalah baka Nuan. Nuan udah diselam ba semua hari pengidup Nuan di dalam tasik pemerinsa. Sekali Nuan dikungkung sereta dirantai; sekali agi Nuan dikeremba ngena pedang bala munsuh Nuan. Tang, taja semua tu, Nuan udah ngasuh semua mensia ngasika utai ti udah ditagaka Nuan nengah Iya Siku ti Nemu Semua, ti Pemadu Pintar.
Awakka roh aku tau nyadika genselan ke semua penyalah pemedis Nuan, lalu semengat aku nyadika penebus semua penusah ke ditapi Nuan. Aku minta ngagai Petara, nengah Nuan enggau nengah mua sida ti udah beperenching laban bebendang penampak rampamua Nuan, enggau sida, ketegal pengerindu ke Nuan, udah ngasika semua utai ti diasuh ba sida, ngesaika semua tirai ti udah nyelapat Nuan enggau utai tempa Nuan, lalu mekal aku enggau pemanah ba dunya tu enggau dunya ti deka datai. Nuan, endang amat, ti Pemadu Tegap, ti Pemadu Tinggi, ti Pemadu Mulia, ti Seruran Ngampun, ti Pemadu Penyinu.
Berekat ulih Nuan, O Tuhan Petara aku, Kayu-Buah Petara enggau daun ia, enggau dan besai ia, enggau dan ia, enggau pating ia, enggau sumbuk ia, seagi agi semua gelar Nuan ti pemadu lati meruan bisi sereta pemanah pemeri Nuan ti pemadu dipebasa meruan belama. Udah nya, jaga ia, ari kachau orang ti jai enggau raban mangah merintah. Nuan, endang amat, ti Pemadu Tegap, ti Pemadu Bekuasa. Berekat ulih Nuan, mega, O Tuhan Petara aku, bala pengasuh Nuan sereta bala pengasuh indu Nuan ti udah datai ba Nuan. Nuan, endang amat, ti Pemadu Pemisi, berekat Iya ti nadai tatak. Nadai Petara bukai kelimpah ari Nuan, ti Seruran Ngampun, ti Pemadu Mentas.

(Source category: Papan Tulis Pengabas Bahá’u’lláh enggau Báb)
(Bahaiprayers.net ID: 12739)
