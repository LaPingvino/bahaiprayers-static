+++
title = 'Prayer bpn13205 in Slovensky'
author = "Báb"
tags = ['lang-sk', '', "Báb", "unsorted"]
+++
Som vskutku Tvoj služobník, ó môj Bože, a Tvoj úbožiak a Tvoj prosebník a Tvoje nemohúce stvorenie. Prišiel som k Tvojej bráne hľadajúc Tvoje útočisko. Nenašiel som iné uspokojenie než z Tvojej lásky, iné potešenie než zo spomienky na Teba, inú túžbu než po poslušnosti Tebe, inú radosť než z Tvojej blízkosti a iný pokoj než zvítanie s Tebou, hoc som si vedomý, že Tvoja výsostná podstata je zatarasená pred všetkým stvoreným a Tvoja najvnútornejšia bytosť je neprístupná pre celé tvorstvo. Vždy, keď sa pokúsim k Tebe priblížiť, nevnímam v sebe nič iné než znamenia Tvojej milosti a nevidím vo svojej bytosti nič len zjavenie Tvojej milujúcej láskavosti. Ako môže ten, kto je len Tvojím stvorením, dúfať, že sa s Tebou stretne a dosiahne Tvoju prítomnosť, keď žiaden tvor sa s Tebou nemôže stretať a nič Ťa nedokáže poňať? Ako je možné, aby Ťa prostý služobník uznal a velebil Tvoju chválu, napriek tomu, že si preň určil zjavenie Svojho panstva a úžasné svedectvá Svojej zvrchovanosti? Tak každá stvorená bytosť dosvedčuje, že obmedzenia jej vnútornej podstaty jej bránia vstúpiť do svätyne Tvojej prítomnosti. Avšak nedá sa poprieť, že vplyv Tvojej príťažlivosti bol odjakživa vlastný podstate Tvojho diela, hoci to, čo prináleží posvätenému dvoru Tvojej prozreteľnosti, je povznesené nad dosah celého stvorenia. To, ó môj Bože, ukazuje moju úplnú nemohúcnosť chváliť Ťa a prezrádza moju krajnú neschopnosť vzdávať Ti vďaku, a nieto ešte dosiahnuť uznanie Tvojej božskej jednotnosti či dospieť k jasným známkam Tvojej chvály, Tvojej posvätnosti a Tvojej slávy. Veru, pri Tvojej moci, netúžim po inom než po Tvojom vlastnom Ja a nehľadám iného než Teba.

(Source category: Blízkosť k Bohu)
(Bahaiprayers.net ID: 13205)
