+++
title = 'Prayer bpn10256 in Māori'
author = "Bahá'u'lláh"
tags = ['lang-mi', 'prayer-', "author-Bahá'u'lláh", "category-unsorted", "cat-NGĀ PUKATUHI O TE TORO HAERE"]
+++
*(Pānuitia ai tēnei ki ngā Toma o Bahá’u’lláh rāua ko te Báb. Whakamahia ai anō hoki ki Ō Rāua huritau whakamaumahara.) 

Ko ngā whakamihi kua ara ake i Tōu Mauri tino tū rangatira, me te korōria kua ngiha mai i Tōu Ātaahua hahana, he mea takoto ki runga i a Koe, e Koe te Whakatinanatanga o te Whakahirahira, te Kīngi o Ake Tonu, me te Ariki o ngā iwi katoa kei te rangi kei te whenua! Ko tāku whakaaturanga Māu ko te tino rangatiratanga o Te Atua me Tōna tōminiona, mā te nui whakaharahara o Te Atua me Tōna whakahirahira i whakakitea ai, ā, kua horo i ngā Rā o te ahurei onamata tō rātou hahana i te rangi o Tāu kupu e kore e taea te whakarerekē, ā, ko te Ātaahua o Tērā Tē Kitea Ai kua pīata mai i runga o te pae o te orokohanganga. Waihoki, ko tāku whakaaturanga, ki te kori noa iho o Tāu Pene ko Tāu Kupu “Ko Koe” kua manā, ā, ko te Muna a Te Atua kua whakakitea, ā, kua whakatinanatia ngā orokohanganga katoa, ā, ko ngā Whakakitenga kua tukuna iho. 

Waihoki, ko tāku whakaaturanga mā Tō ātaahua te ataahua o te Mea Kōingo ka hurahia ai, ā, mā Tōu kanohi te kanohi o Te Mea Āritarita ka pīata mai ai, ā, mā tētahi kupu Āu ka whakataua ai e Koe, mai i waenga i ngā orokohanganga katoa, ka piki ai te hunga piripono ki a Koe ki te taumata o te korōria, ā, ka taka ai ko te hunga whakaponokore ki Rarohēnga rawa.

Ko tāku whakaaturanga ko ia kua mōhio ki a Koe kua mōhio ki Te Atua, ā, ko ia kua tae ki Tōu aroaro kua tae ki te aroaro o Te Atua. Nō reira he nui te whakapainga o tērā e whakapono ana ki a Koe, me Ōu tohu, kua whakaiti hoki i a ia anō i mua o Tōu tino rangatiratanga, kua whai hōnore ki te tūtaki ki a Koe, kua whakawhiwhia hoki ki te harikoa o Tāu e hiahia ai Koe, kua āmio haere i a Koe, ā, kua tū ki mua o Tōu torōna. Kei pahe raruraru ki runga i a ia kua hara ki a Koe, kua whakakāhore i a Koe, kua whakapae i Ōu tohu, kua whakahē i Tōu tino rangatiratanga, kua whana ki a Koe, kua tū whakahīhī ki mua i Tōu kanohi, kua tohe i Āu whakatātakitanga, kua oma atu i Tāu kāwanatanga me Tāu rohenga, kua noho ki waenganui o te hunga whakaponokore, kō ō rātou ingoa kua tuhia e ngā matimati o Tāu whakahau ki Āu Papatuhi tapu. 

Nō reira pupuhia mai e tōku Atua e tōku Tau, mai i te ringa katau o Tōu whakaaroha me Tōu atawhai aroha, ngā hā tapu o Āu atawhai, ka kawea ai ahau i ahau anō, ā i te ao hoki ki ngā marae o Tō pātata mai, o Tō Aroaro. He mana Nōu ki te mahi i Tāu e hiahia ai. Ko Koe, tūturu, kei runga rawa o ngā mea katoa. 

Ko te maumahara ki Te Atua me Tōna aumihi, me te korōria o Te Atua me Tōna ātaahua, me noho ki runga i a Koe, e ko Koe ko Tōna Ataahua! Ko tāku whakaaturanga kīhai i kitea e te karu o te orokohanganga tētahi pēnei i a Koe te kino o te aupēhi. I ngā rā katoa o Tōu oranga ka rūmakina Koe i raro o tētahi moananui o te pēpēhitanga. I tētahi wā ka herea koe ki te tīni me te herehere, i tētahi atu ka whakawhiua Koe e te hoari o ōu hoariri. He oti rā kō ēnei ēnei, ko Tāu he whakahau i ngā tāngata katoa kia mātakitākina ngā whakaritenga Mōu e Ia te Mōhio-Katoa, te Whai Whakaaronui-Katoa. 

Ko tōku wairua hei whakahere mō nga aupēhitanga ki runga i a Koe, ko tōku wairua ora hei utu mō ngā pēpēhinga i mau i a Koe. Ko tāku inoi ki Te Atua, Māu, mā rātou ō rātou kanohi kua ngiha mai i ngā hahana o te rama o Tōu mata, ā mā te aroha ki a Koe, kua whai i te katoa i tukuna ki a rātou, ki te tango i ngā ārai kei waenga i a Koe me Āu kīrehe, ki te hōmai ki ahau te pai o tēnei ao me te ao kei te haere mai. Ko Koe, tūturu, te Kaharawa, te Tino Kairangi. te Korōria-Katoa, te Poumurunga-Hara i ngā Wā Katoa, te Mākoha Rawa. 

Kia whakapaingia Koe, e te Ariki tōku Atua, te Rākau-Rote Tapu me ōna raurau, me ōna peka, ōna manga, ōna pūnga, ōna rerenga, ki te roa o te pūmau ki Ōu taitara whai hiranga, o te haere tonu a Ōu āhua tū rangatira. Kia tiakina ia mai i te rāwekeweke a te kaiwhakaeke me ngā tini o te aupēhi. Ko Koe, tūturu, te Kaharawa, te Whaikorōria Rawa. Kia whakapaingia Koe, e te Ariki tōku Atua, me Āu pononga, me Āu hawini kua tae atu ki a Koe. Ko Koe tūturu, te Whairawanui-Katoa, Nōu hoki te tohu aroha mutungakore. Kāore he Atua i tua atu i a Koe, te Poumuru-i-te-Hara, te Marere Rawa.

(Source category: NGĀ PUKATUHI O TE TORO HAERE)
(Bahaiprayers.net ID: 10256)
