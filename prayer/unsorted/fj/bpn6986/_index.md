+++
title = 'Prayer bpn6986 in Fiji'
author = "Bahá'u'lláh"
tags = ['lang-fj', 'prayer-', "author-Bahá'u'lláh", "category-unsorted", "cat-NA IVOLA NEI AHMAD"]
+++
*“Na vei masu vakaroti e na veisiga, kei na so tale sa macala vinaka tu na kenu i naki, me vaka na Masu ni Veivakabulai, Na iVola nei Ahmad, e sa vakalougatataka oti tu o Bahá'u'lláh e na dua na i vakatagedegede talei, e kaukauwa ka bibi tale ga, ka dodonu gona kina me ciqomi vakavinaka ka me ra vakayagataka na lewe ni vakabauta e na yalo ni vakanuinui dina kei na tudei ka sega ni dau tarogi lesu, ka me rawa kina vei ira me ra tiko veivolekati sara kei na Kalou, ka me rawa tale ga ni ra kila vakavinaka na Nona lawa kei na Nona i naki.”

*-	Mai na dua na ivola e volai e na vukui Shoghi Effendi.

Sa i Koya na Tui, na Vu ni Kilaka, na Vuku!

Isa, raica ni sa tagi toka na Manumanu Vuka ni Parataisi e na taba ni Vunikau ni Bula Tawamudu, e na vu ni yalotabu kei na kamica ni rorogo e vuqa, ka kacivaki tiko kina vei ira na yalo savasava na i tukutuku vinaka ni sa voleka mai na Kalou, ka kacivi ira vata tiko mai na lewe ni vakabauta ki na Duavata Vakayalo e na iTikotiko ni Matai Koya na Daulomasoli Duabau, ka tukuna tiko vei ira era sa tawase tani tu na i tukutuku ka sa vakaraitaki oti mai vua na Kalou, na Tui, na Lagilagi, na Turaga e sega ni dua e rau Lewerua kaya, ka me tuberi ira yani na dauloloma ki na i tikotiko ni yalo savasava kei na i serau Lagilagi oqori.

E dina sara ni sa i koya oqo na Ka Totoka ka Levu Duadua, ka dau tukuni e na nodra i Vola kece na i Talai ni Kalou, mai vei Koya e sa na qai vakadodonutaki kina na veika e dina kei na veika e cala, me yaco kina me vakatovolei na dodonu ni vei lewa kece ga. E dina sa i Koya na Vunikau ni Bula ka kauta cake mai na veivuanikau vaKalou, na Cecekia, na kaukauwa, na Ka Levu.

Isa Ahmad! Mo qai vakadinata sara ni sa i Koya ga na Kalou ka ni sega tale ni dua na Kalou sai Koya duadua ga, na Tui, na Dauveitaqomaki, o Koya sa Sega ni Vakatautauvatataki rawa, na kaukauwa Duadua ga. Ia o Koya na Duabau ka talai yani e na yaca na ‘Ali’ (na Báb) e a lako dina mai vua na Kalou, ka sa i koya na Nona lewa e da sa mai lomavata tiko kina oqo.

Mo cavuta: O i Kemuni na tamata mo ni talairawarawa ki na lewa ni Kalou o koya e sa vakaroti tu e na iVola Tabu na Bayan mai vua na Lagilagi, o Koya na Vuku. E dina sa i Koya na nodra Tui na i Talai ni Kalou kei na Nona iVola sa i koya na Tina ni Veivola Tabu, me vaka O ni sa kila.

Oqori na vuna e vakarogoya tiko yani na Nona kaci na Manumanu Vuka mai na valeniveivesu oqo kivei kemuni. Me rawa kina vua me vakauta yani na i tukutuku macala vinaka oqo. O koya vakayadua e gadreva, ia me vakanadakuya mada na i vakasala oqo kei koya tale ga e gadreva me digitaka mada na gaunisala vua na nona Turaga.

O i kemuni na tamata, ke vaka o ni sa cakitaka na tikina oqo, e na i vakadinadina cava beka o ni sa bau vakabauta oti kina na Kalou? Ni vakaraitaka mada mai, O i kemuni na lewe ni vavakoso dau vakatitiqa.

E dina sara, e na vuku i Koya ka tiko e ligana na yaloqu, era na sega, ka ra na sega sara ni rawa ni ra vakayacora e dua na ka, veitalia Sara ke ra mani duavata me ra veivuketaka.

Isa Ahmad! Kakua ni guilecava na Noqu loloma soli wale e na gauna au yali kina. Mo nanuma na Noqu gauna e na veisiga ni nomu bula, kei na Noqu vakatalai tani tu mai ka vakararawataki tu e na valeniveivesu yawa oqo. Ia mo tu dei tiko ga e na Noqu Loloma me kakua kina ni lomalomarua rawa na utomu, veitalia ga ke vaka e mani miri mai vakauca vei iko na nodra i seleiwau na meca se ra tucake mai e na lomalagi kei vuravura me ra vorati tiko.

Mo sa tautauvata mada kei na yameyame ni buka kivei ira na noqu meca ka vaka na uciwai ni bula tawamudu kivei ira na Noqu daulomani, ka mo kakua ni okati vata kei ira era vakatitiqa.

Ia ke vaka o mani rawai e na veika rarawa e na Noqu gaunisala, se vakalolovirataki e na Vukuqu, mo kakua ni loma leqa kina.

Mo vakararavi vua na Kalou, na nomu Kalou na nodra Turaga na nomu qase. Ni ra sa lako voli na tamata e na veigaunisala ni veilecayaki, ka ra vakaleqai tu e na nodra vakabauta ni ra na raica votu na Kalou e na matadra dina se rogoca vakaidina na Domona e na dui daligadra dina. Ia na veika oqo Keimami sa kunea vei ira. me vaka o ni sa vakadinadinataka oti.

O koya gona sa yaco kina na nodra vakabauta vakaoqu me i lati vei ira kei na dui utodra ka tarovi ira mai na gaunisala vua na Kalou, na Cecekia, na Ka Levu.

Mo vakadeitaka tiko e lomamu, ni o koya dina e na gole tani mai na Ka Totoka oqo e a gole tani tale ga mai vei ira na i Talai ni Kalou e na veigauna sa oti ka ra dau vakaraitaka na nodra dokadoka vua na Kalou e na veigauna oqo ka tawa mudu.

Mo vulica vakavinaka tiko na Masu oqo, Isa Ahmad, cavuta e na veigauna ka mo kakua ni tamusuki iko mai kina. E dina sara, ni na vakalougatataki koya e dau seretaka na masu oqo na Kalou, me vakatautauvatataki kei na nodrai cocovi na lewe duanadrau era mate e na vukuna na Kalou kei na veiqaravi e na vuravura oqo kei na kena sa bera mai. Na veivuke oqo Keimami solia yani me vakasaututaki kemuni ka me ka ni veivakalougatataki mai vei Keimami kei na ka ni veivosoti e na Neimami tiko voli oqo, me yaco rawa kina mo tautauvata kei ira era kila na vakavinavinaka.

E na vukuna na Kalou! Ke vaka e dua e vakaleqai se loma ocaoca se yalo rarawa e wilika na iVola Tabu oqo e na yalona dina taucoko, e kauta tani na Kalou na nona rarawa, ka walia na nona leqa ka vakaseavutaka na nona loma ocaoca.

E dina, sa i Koya ga na Dauveivosoti, na Dauloloma. Me vakacaucautaki tiko ga na Kalou, na Turaga ni vuravura kece ga.

(Source category: NA IVOLA NEI AHMAD)
(Bahaiprayers.net ID: 6986)
