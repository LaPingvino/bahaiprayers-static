+++
title = "Prayer bpn6952 in Fiji"
author = "Bah치'u'll치h"
tags = ['lang-fj', 'prayer-', "author-Bah치'u'll치h", "category-unsorted", "cat-BULA VAKAYALO"]
+++
Mai na wai drodro vakaisaluaki ni Nomuni bula tawamudu, Ni solia me u gunu mada kina, O i Kemuni na noqu Kalou, kei na vuanikau ni Nomuni Kau bula, vakarawarawataka me u tovolea mada, O i Kemuni na noqu i Nuinui! Mai na Tovure savasava ni Nomuni loloma, vakabobulatakiau me u gunu kina, O i Kemuni na noqu Ka Lagilagi, e na ruku ni yaloyalo ni Nomuni solisoli sega ni vakaiyalayala, laivi au me u vakararavi kina, O i Kemuni na noqu iSerau! E na lomanibai drokadroka ni tiko veivolekati kei Kemuni, e na Nomuni iSerau, vukei au me u rawa ni gade voli kina, O i Kemuni na noqu Daulomani, e na yasai matau ni Nomuni dabedabe ni veivosoti, vakatikori au, O i Kemuni na noqu Vu ni gagadre. Mai na i boi talei ni mudre ni cagi ni Nomuni marau, laiva e dua na icegu oqori me liwa baleti au, O i Kemuni na noqu i Naki vuni, ka me u curuma na i tutu cecekia e na parataisi ni Nomuni veika dina, O i Kemuni au taleitaka Duadua ga! E na memela ni rorogo ni domo ni ruve ni Nomuni Duavata, vakabulabulataki au me u vakarorogo kina, O i Kemuni sa Vakaturaga Duadua ga, ka vakusakusataki au e na yalo tabu ni Nomuni kaukauwa kei na Nomuni i gu, O i Kemuni na Noqu Dauveivakarautaki! Ni maroroi au me u tudei e na lomadonu ni Nomuni loloma, O i Kemuni na Dauveivukei e na gauna ni noqu leqa, e na gaunisala ni Nomuni gagadre uasivi, vakataudeitaka na noqu i lakolako, O i Kemuni O ni a buli au. E na loma ni were ni Nomuni veika bula tawamudu, kei na ruku ni Nomuni serau me u sa tiko ga kina ka tawamudu, O i Kemuni na Dauveivosoti e na vukuqu, e na dela ni i tikotiko ni Nomuni i tutu lagilagi, vakadeitaki au, O i Kemuni O ni sa lewai au! Ni laveti au cake ki na lomalagi ni Nomuni dauloloma kei na yalovinaka, O i Kemuni na Dauveivakatotolotaki, Mo ni tuberi au ki na iVola Siga ni Nomuni veiliutaki, O i Kemuni na noqu Dauveivakayarayarataki! Ni kacivi au me u tiko e na gauna e vakaraitaki kina na Nomuni yalotabu vuni, O i Kemuni na noqu i Tubutubu ka noqu Gagadre Cecere duadua, ki na itutu talei ni Nomuni serau, o koya O ni na vakaraitaka votu, vakalesui au tale kina, O i Kemuni na noqu Kalou! 

Sa tu vei Kemuni na kaukauwa kei na qaqa Mo ni vakayacora kina na ka e taleitaka na Lomamuni. E dina ga, sa i Kemuni, na dau Vakacerecerei Duadua, na Vu ni Lagilagi, na Vu ni Cecere.

(Source category: BULA VAKAYALO)
(Bahaiprayers.net ID: 6952)
