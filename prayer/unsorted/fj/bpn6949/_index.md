+++
title = 'Prayer bpn6949 in Fiji'
author = "Bahá'u'lláh"
tags = ['lang-fj', 'prayer-', "author-Bahá'u'lláh", "category-unsorted", "cat-NA MASU VAKAROTI BALAVU"]
+++
#NA MASU VAKAROTI BALAVU
##Long Obligatory Prayer
*ME CAVUQAQATAKI VAKADUA GA E NA LOMA NI 24 NA AUA


*O koya e gadreva me cavuta na musu oqo, me tucake ka vakanamata vua na Kalou, ia, ni sa tucake rawa tu e na nona i tutu, me qai rai ki na i matau ka rai ki na i mawi, me vaka e waraka tiko na loloma ni nona Turaga, na Dauveivosoti Duadua, na Yalololoma. Me qai kaya:

O i Kemuni na Turaga ni veiyaca kece ga ka O ni a bulia na lomalagi! Au masuti Kemuni e na vukudra na Tovure ni Siga ni Utomuni Bula sa sega ni laurai rawa, o Koya sa vakacerecerei Duadua, na Vu ni Lagilagi, me cakacaka e na noqu masu me sa vaka na bukawaqa o koya me qai vakama laivi na i lati ka sogoti au tani tu e na wasawasa ni veivolekati kei Kemuni.

*Me sa qai laveta ruarua na ligana ka vakamamasu vua na Kalou — me vakalougatataki ka vakacerecerei o Koya — ka kaya:

O i Kemuni na nodra Gagadre na lewe i vuravura kei na nodra Daulomani na veimatanitu. O ni sa raici au ni u sa vakanamata tiko yani vei Kemuni, au sa vagalalataki au mai na veika taucoko ka vakavo ga O i Kemuni, ka u sa taura matua tiko ga na Nomuni vakasala, ka dau vakavuna me vakayavalata na veika buli kece ga. O i au na Nomuni tamata, O i Kemuni na Turaga, ka luve ni Nomuni tamata. Mo ni raica ni u sa tu vakarau me u vakayacora na Lomamuni kei na Nomuni gagadre, ka sega ni gadreva tale e dua na ka ia na Nomuni marau ga. Au sa masuti Kemuni e na wasawasa ni Nomuni loloma kei na iVola Siga ni Nomuni yalololoma Mo ni sa vakatulewa vei koya na Nomuni tamata me vaka sa Lomamuni ka Nomuni lewa, E na Nomuni kaukauwa sa uasivita na veika kece ga e cavuti rawa kei na veivakacaucautaki! Na veika kece ga sa vakavotui mai vei Kemuni sa i koya na gagadre ni utoqu ka dau vakamareqeti ki na yaloqu. O i Kemuni na Kalou, na noqu Kalou! Mo ni kakua ni okata na noqu vakanananu vakatamata kei na veika au vakayacora, ia Mo ni raica ga na Nomuni ivakaro o koya sa robota tu na lomalagi kei na vuravura. E na Yacamuni Levu Duadua, O i Kemuni na Turaga ni veimatanitu kece ga! Au sa gadreva wale ga na veika O ni sa gadreva, ka lomana na veika O ni sa lomana.

*Me sa qai tekiduru, cuva, ka kaya:

O ni sa Cecere sara O i Kemuni ka sa sega tale ni dua e uasivi cake na kena i vakamacala mai vei Kemuni, kei na cecere ni kilaka e sega tale ni sivia e dua O i Kemuni ga.

*Me sa qai tucake ka kaya:

Mo ni sa vakarautaka na noqu masu, O i Kemuni na noqu Turaga, me sa i vurevure ni wai ni bula o koya me u bula kina me vaka ga na kena bula tu na Nomuni i tutu ni veiliutaki vakaturaga, ka me rawa ni u tukuni Kemuni e na veivanua e na Nomuni vuravura.

*Me sa qai laveta tale na ligana e na vakamamasu, ka kaya:

O i Kemuni o Koya ka sa vu ni waicala ni uto kei na yalo e na nodra tawase tani mai Vua, kei na katakata ni Nona loloma e sa caudre kina na vuravura! Au sa masuti Kemuni e na Yaca e sa vakamalumalumutaka na veika buli kece ga, me kakua ni bureitaki vei au na ka sa tu vei Kemuni, O i Kemuni sa daulewa na tamata kece ga! O ni sa raica O i Kemuni na noqu Turaga, na tamata vulagi oqo ka vakusakusa tiko yani ki na nona i tikotiko cecere sara e na ubi ni Nomuni itutu vakaturaga e na lomanibai ni Nomuni loloma; na tamata i valavalaca oqo sa vakasaqara tiko na wasawasa ni Nomuni veivosoti, kei na tamata lolovira oqo e sa vakasaqara tiko na buturara ni Nomuni lagilagi; na tamata dravudravua oqo e sa vakasaqara tiko na Nomuni vutuniyau. Sa Nomuni ga na kaukauwa Mo ni vakatauca na veika O ni sa lewa kina. Au sa vakadinata ni sa i Kemuni ga Mo ni vakacaucautaki e na Nomuni cakacaka, ka Mo ni sa rogoci e na Nomuni vakatulewa, ka tudei tiko ga e na Nomuni ivakaro.

*Me sa qai laveta cake na ligana, ka cavuta veitarataravii na `Allah'u’Abha’. Me qai tatabaki na ligana e duruna ka cuva vua na Kalou — me sa vakacaucautaki ka vakacerecerei o Koya — me qai kaya:

O ni sa raica, O i Kemuni na noqu Kalou, na kena sa vakayavalata na yaloqu, na yavaqu, ligaqu kei na veitikina kece sara e yagoqu, e na kena gadrevi tiko na sokalou vei Kemuni, kei na kena gadrevi tiko Mo ni nanumi O i Kemuni ka Mo ni vakacaucautaki tale ga; na i vakarau ni kena vakadinadinataki na veika sa vakadinadinataka na Gusu ni Nomuni iVakaro e na matanitu ni Nomuni vosa kei na lomalagi ni Nomuni kilaka. Au gadreva, e na tiki ni gauna oqo, O i Kemuni na noqu Turaga, me u kerea vei Kemuni na veika kece sara e tu vei Kemuni, me u rawa ni bau vakaraitakarakarataka kina na noqu dravudravua, ka vakalevulevuya na Nomuni loloma solisoli wale kei na Nomuni vutuniyau, ka me u vakatusa na noqu malumalumu, ka vakaraitaka na Nomuni kaukauwa kei na Nomuni igu.

*Me sa qai tucake ka laveta vakarua na ligana e na vakamamasu, ka kaya:

Sa sega tale ni dua na Kalou sai Kemuni ga, na Vu ni iGu Cecekia, na Vu ni Yalololoma kece ga. Sa sega tale ni dua na Kalou O i Kemuni ga, na Dauveibuli, e na i vakatekivu ki nai vakataotioti. O i Kemuni na Kalou, na noqu Kalou! Na Nomuni loloma sa vakayaloqaqataki au, kei na Nomuni veivosoti sa vakaukauwataki au, kei na Nomuni kaci sa vakayadrati au, kei na Nomuni totoka sa laveti au cake ka tuberi au yani vei Kemuni. O cei beka o i au, me u mai duri rawa voli e na matamata ni koro levu ka volekati Kemuni, se me u vakanamata ki na rarama ka cila tiko mai e na lomalagi ni Nomuni lewa? O ni sa raica, O i Kemuni na noqu Kalou, na tamata vakaloloma oqo ni sa tukituki tiko e na mata ni katuba ni Nomuni loloma, kei na yalo veilecayaki oqo ni sa vakasaqara na uciwai ni bula tawa mudu mai na Ligamuni loloma solisoli wale. Sa Nomuni na lewa e na veigauna kece ga, O i Kemuni na Turaga ni veiyaca kece ga, ka sa noqu na vakacegu kei na vakarorogo ki na Nomuni lewa, O i Kemuni ka bulia na lomalagi.

*Me sa qai laveta vakatolu na ligana, me qai kaya:

Sa Levu duadua ga na Kalou mai na veika lelevu kece ga!

*Me sa qai tekiduru, cuva ki na qele ka kaya:

O ni sa rui tiko yawa sara mai na nodra veivakacaucautaki o ira era voleka vei Kemuni me rawa ni ra bau cabe yani ki na lomalagi ka volekati Kemuni, se vei ira na manumanu vuka ka ni ra gadreva vakalevu o ira era sa yalodina vei Kemuni me ra bau yacova rawa yani na matamata ni Nomuni katuba. Au sa vakadinadinataka ni O ni sa vakatatabutaka na i tovo taleitaki kece ga ka tabu vaka kina e na dela ni veiyaca kece ga. Sa sega tale e dua na Kalou sa i Kemuni ga, o Koya sa Vakacerecerei Duadua, na Vu ni Lagilagi.

*Me sa qai dabe sobu ka kaya:

Au sa vakadinadinataka mai na vanua sa vakadinadinataki kina na veika buli kece ga, kei na Yalotabu Vakalomalagi, kei ira kece ga na lewe i Parataisi cecere mai cake, kei na kena vuabaleta na veika kece oqo na Gusu ni veivakaturagataki mai na Vunilagi sa vu ni lagilagi, ni sa i Kemuni ga na Kalou. ka sa sega tale ni dua na Kalou sa i Kemuni ga, ka ni O Koya ga ka tadu mai e sa i Koya na Veivakurabuitaki Vuni, na i Vakatakarakara Mareqeti, mai vei Koya ga e rau sa qai biu vata rawa kina na S kei na A (SA) me rau semavata vakavinaka. Au sa vakadinadinataka ni sa i Koya ga e na vuku ni Yacana e a sa volai oti tu mai e na Peni nei Koya sa Cecere Duadua, ka sa vakarogoi tale ga e na Nona i vola na Kalou, na Turaga ni iTikotiko vakatui mai cake kei na vuravura tale ga e ra.

*Me sa qai tucake vakadodonu ka kaya:

O i Kemuni na Turaga ni veika bula kece ga ka i Taukei ni veika kece ga e laurai kei na veika e sega ni laurai! O ni sa vakila na kena drodro na wainimataqu kei na noqu tagilagalaga ka rogoca na noqu vutugu kei na noqu qoqolou kei na yaluma ni utoqu. E na vuku ni Nomuni i gu! Na noqu dau lako sese sa tarovi au tiko e na noqu toro voleka yani vei Kemuni; kei na noqu i valavalaca sa tosoi au tani ka u sa yawa sara mai na rara ni Nomuni yalotabu. Na Nomuni loloma, I noqu Turaga, sa vakavutuniyautaki an, kei na tawase tani mai vei Kemuni sa vakarusai au, kei na yawa tani mai vei Kemuni sa kani au. Au sa vakamasuti Kemuni mai na we ni Yavamuni e na veikauloa oqo, kei na veivosa “O i Au Oqo. O i Au Oqo,” o koya ka ra a vosataka na Nomuni Digitaki e na vanua tawa vakaiyalayala oqo, kei na cagi malumu ni Nomuni iVakatakila, kei na cagi mudre malua ni Cadracadra ni Nomuni iLumuti, Mo ni vakalougatataka me u bau rai rawa vakadodonu ki na Nomuni matavinaka ka dikeva na veika kece sa tu e na Nomuni iVola.

*Me sa qai cavuta veitaravi vakatolu na Yacatabu Levu Duadua o ya na ‘Allah’u'Abha', cuva sobu tabaka toka na duruna, ka kaya:

Mo ni sa vakacaucautaki, O i Kemuni na noqu Kalou, ni O ni sa vukei au me u nanumi Kemuni ka vakacaucautaki Kemuni, kei na Nomuni sa vakayacora rawa me u kilai Koya O Koya na Tovure ni siga ni Nomuni vakatakilakila, ka O ni sa vakavuna me u cuva sobu e Matamuni Vakaturaga, ka vakamalumalumutaki au e mata ni Nomuni iTutu vaKalou, ka me u vakadinata na ka e sa vosataka mai na Gusu ni Nomuni veivakaturagataki.

*Me sa qai duri cake ka kaya:

O i Kemuni na Kalou, na noqu Kalou! Sa vakalairoro mai na dakuqu e na bibi ni colacola ni noqu ca, kei na noqu talaidredre sa vakarusai au. E na veigauna kece au dau vakananuma kina na noqu caka cala kei na Nomuni yalovinaka, e sa dau waicala ga e lomaqu na utoqu, ka laki buebue kina na noqu dra e na veisala ni dra e yagoqu. Mai na Nomuni lagilagi, O i Kemuni na Gagadre kei vuravura! E sa wadadamu na mataqu e na noqu madua me u tucake yani vei Kemuni, ka sa madua vaka kina na ligaqu e na kena gagadre me bau dodo yani ki na lomalagi ni Nomuni loloma soli wale. O ni sa raica, o i Kemuni na noqu Kalou, ni tarovi au tiko na wai ni mataqu e na noqu nanumi Kemuni ka vakacaucautaka na Nomuni yalo veivosoti, O i Kemuni O Koya na Turaga ni iTikotiko vakatui mai cake kei na vuravura oqo e ra! Au sa vakamasuti Kemuni mai na i vakatakilakila ni Nomuni Matanitu kei na veika veivakurabuitaki ni Nomuni Lewa me vakayacori vei ira na Nomuni tamata na veika sa veiganiti kei na Nomuni loloma soli wale, O i Kemuni na Turaga ni veika bula kece ga, ka veiganiti kei na Nomuni veivakalougatataki. O i Kemuni na Tui ni veika e laurai rawa kei na veika e sega ni laurai rawa.

*Me sa qai cavuta vakatolu na 'Allah’u’Abha’, ka tekiduru sobu, cuva ki na qele, ka kaya:

Mo ni vakacaucautaki, Oi Kemuni na neimami Kalou, ni O ni sa dau vakauta sobu tiko ga mai vei keimami na veika e dau vakavuna me keimami torovi Kemuni vakavoleka tiko ga yani kina, ka solia tiko ga mai vei keimami na veika vinaka kece ga sa tau mai vei Kemuni e na Nomuni iVola Tabu. Mo ni taqomaki keimami tiko, ia keimami masuti Kemuni, O i Kemuni na noqu Turaga, mai vei ira na i vavakoso vakasavuliga, ka dau vakanananu tawayaga. Sa i Kemuni, dina ga, na iGu Cecekia, na Vu ni kilaka.

*Me sa qai tucake, dabe sobu, ka kaya:

Au sa vakadinata, O i Kemuni na noqu Kalou, na veika era sa vakadinadinataka na Nomuni Digitaki, ka vakadinata na veika era sa vakadinata o ira na lewe i Parataisi mai cake kei ira era vakavolivolita na Nomuni iTikotiko cecere. Sa Nomuni na veimatanitu e vuravura kei lomalagi, O i Kemuni na Kalou ni veivuravura kece ga!

(Source category: NA MASU VAKAROTI BALAVU)
(Bahaiprayers.net ID: 6949)
