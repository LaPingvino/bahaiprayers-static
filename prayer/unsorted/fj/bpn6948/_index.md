+++
title = 'Prayer bpn6948 in Fiji'
author = "Bahá'u'lláh"
tags = ['lang-fj', 'prayer-', "author-Bahá'u'lláh", "category-unsorted", "cat-NA MASU VAKAROTI KA VAKARAUTA GA NA KENA BALAVU"]
+++
#NA MASU VAKAROTI KA VAKARAUTA GA NA KENA BALAVU
##Medium Obligatory Prayer

*ME DAU CAVUTI E NA VEISIGA, E NA MATAKA, SIGALEVU, KEI NA YAKAVI


Ke vaka e dua e gadreva me masu, me savata na ligana, ia ni sa vuluvulu tiko me qai kaya:

Mo ni vakaukauwataka mada na ligaqu, I noqu Kalou, ka me rawa kina ni tara na Nomuni iVola, e na yalo sa dei sara ka me kakua ni dua e na vuravura oqo me uasivita na kena kaukauwa. Mo ni taqomaka, gona kina, mai na kena veitosoyaki vakaveitalia e na loma ni veika sa sega ni kilikili ka sega ni okati vata kaya. O i Kemuni dina ga na Vu ni iGu Cecekia, na kaukauwa Duadua ga.

*E na gauna sa savata tiko kina na matana, me qai cavuta:

Au sa vagolea yani na mataqu vei Kemuni, I noqu Turaga. Vakararamataka mada e na i serau ni Nomuni veinanumi. Ni taqomaka, mada, me kakua ni gole tani mai ka me gole vakatabakidua ga yani vei Kemuni.

*Me qai tucake, ka qara ki Akka e na i Tikotiko Dokai na Bahji, (Qiblih), me qai cavuta:

Sa vakadinadinataka na Kalou ni sega tale e dua na Kalou ia o Koya duadua ga. Sa Nona kece na matanitu ni Vakatakila kei na veika buli kece ga. O Koya, e dina, sa vakaraitaki mai kina o Koya na Tovure ni Siga ni Vakatakila, o Koya sa vosa oti mai Sainai, e na vuku i Koya sa vakacaudrevi kina na Maliwa lala Cecekia o ya, kei na Vuni Lote ka tiko e delana ka sega ni lako siviti rawa me vaka sa tukuni oti tu, ena vuku i Koya sa vakadewai yani kina na kaci vei ira kece sara mai lomalagi kei vuravura. “Ni rogoca, sa lako mai o Koya na Vu ni Veitaukeni e vuravura kei lomalagi, na lagilagi kei na matanitu e Nona na Kalou, na Nodra Turaga na tamata kece ga, ka Taukena na i Dabedabe vakatui e na lomalagi e cake kei na vuravura e ra!” 

*Me su qai cuva sobu, vakatavara toka na ligana e duruna, ka kaya:

O ni sa vakacerecerei e na dela ni noqu veivakacaucautaki kei na nona veivakacaucautaki e dua tani tale, e na dela ni noqu veivakamacalataki kei na nodra i vakamacala o ira kece ga mai
lomalagi kei ira kece ga e vuravura!

*Me qai tucake vakadodonu ka dodoka ruarua na ligana ka me donumaka na matana me qai cavuta:

Ni kakua ni vakayalolailaitaki koya, I noqu Kalou, na liga malumalumu oqori, ka ni vakararavi matua tu e na Nomuni veivosoti kei na Nomuni veinanumi, ni O i Kemuni duadua ga mai vei ira era dau vakaraitaka na vosota sa i Koya na Dauniveivosoti Levu Duadua!

*Me sa qai dabe sobu, ka cavuta:

Au sa kune i vakadinadina e na Nomuni duavata kei na Nomuni duabau, ka ni O ni sa Kalou, ka ni sega tale ni dua na Kalou e tiko veitikivi kei Kemuni. Ni O ni sa vakaraitaka vakaidina, na Nomuni i Naki ka vakavotukanataka na Nomuni Veiyalayalati, ka dolava vakarabailevu tale ga na Nomuni katuba ni loloma vei ira kece na tiko e lomalagi kei vuravura. Na veivakalougatataki kei na bula veilomani, na veikidavaki kei na lagilagi, me vakacegui ira era sa soli ira vakatabakidua tu, e na nodra vakanuinui ni ra na ciqoma na veika sa mai vei Kemuni. O i Kemuni, e dina sara, na Dauveivosoti e Veigauna kece ga na Vu ni Loloma solisoli wale.

*(Ke vaka e dua e digitaka me cavuqaqataka me i sosomi ni masu balavu na kena oqo: ‘E vakadinadinataka na Kalou ni sega tale e dua na Kalou ia o Koya duadua ga, na Dauveivukei e na Gauna ni Leqa, na Bula Vakai Koya,’ e sa rauta vakavinaka oqori. E vaka kina, se daumaka cake sara ke vaka, me dabe tiko, ka digitaka me cavuqaqataka na veivosa oqo: ‘Au sa kune i vakadinadina e na Nomuni duavata kei na Nomuni duabau, ka ni O ni sa Kalou, ka ni sega tale ni dua na Kalou e tiko veitikivi kei Kemuni.’)

(Source category: NA MASU VAKAROTI KA VAKARAUTA GA NA KENA BALAVU)
(Bahaiprayers.net ID: 6948)
