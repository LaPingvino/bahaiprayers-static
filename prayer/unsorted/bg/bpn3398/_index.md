+++
title = "Prayer bpn3398 in български"
author = "Bahá'u'lláh"
tags = ['lang-bg', 'prayer-', "author-Bahá'u'lláh", "category-unsorted", "cat-Необвързаност"]
+++
Хвала Тебе, о, Боже мой! Аз съм един от Твоите слуги, които са повярвали в Теб и в Твоите знаци. Ти виждаш, че съм се насочил към прага на Твоята милост и съм обърнал лице към любящата Ти доброта. Умолявам Те в името на най-превъзходните Ти названия и чрез най-благородните Ти качества да отвориш пред мен дверите на Твоите дарове. Помогни ми освен това о, Ти, Притежателю на всички имена и качества, да върша това, което е добро.
Аз съм беден, о, Господарю мой, а Ти си Богатият. Обърнал съм лицето си към Теб и съм се откъснал от всичко освен от Теб. Не ме лишавай, умолявам Те, от полъха на Твоята нежна милост и не ми отказвай това, което си отредил за избраните измежду Твоите слуги.
Махни булото от моите очи, о, Господарю мой, за да мога да разпозная каквото си пожелал за Своите създания и да открия във всички прояви на Твоето ръкоделие откровенията на всемогъщата Ти сила. Плени душата ми, о, Господарю мой, с най-мощните Си знаци и ме измъкни от дълбините на моите порочни и зли желания. Отреди освен това за мен доброто на този и на бъдния свят. Могъщ си Ти, за да правиш това, което Те удовлетворява. Няма друг Бог освен Теб, Всеславния, Чиято помощ търсят всички хора.
Благодаря Ти, о, Господарю мой, че ме събуди от съня ми, че ме раздвижи и предизвика у мен желанието да разбера това, което повечето Твои слуги не са схванали. Затова дай ми способността, о, Господарю мой, да видя заради любовта към Теб и за Твое удоволствие, каквото си пожелал. Ти си Този, за Чиято мощ и върховна власт свидетелстват всички неща.
Няма друг Бог освен Теб, Всемогъщия, Благодетелния.

(Source category: Необвързаност)
(Bahaiprayers.net ID: 3398)
