+++
title = "Prayer bpn12372 in Samoan"
author = "Bahá'u'lláh"
tags = ['lang-sm', 'prayer-', "author-Bahá'u'lláh", "category-unsorted", "cat-DEPARTED"]
+++
He is God, exalted is He, the Lord of loving-kindness and bounty……

O Ia o le Atua, e silisili ese o Ia, o le Alii o le alofa-agalelei ma le foa’ialofa!
Ia ia te Oe pea le viiga, o Oe lava o lo’u Atua, o le Alii o le Malosi uma lava.  Ou te molimau i Lou malosi ma Lou mata’utia, o Lou mamalu ma Lou alofa—agalelei, o Lou alofa tunoa ma Lou mana, le tafatasi ma le maualuga e silisili a’e i luga o le lalolagi o le ola ma mea uma lava o i ai.
Lo’u  Atua e, ua silafia e Lau Afio lo’u vavaeese mai mea uma vagana Oe, o pipii mau atu ia te Oe ma liliu atu i le vasa o Lau foa’ialofa, i le lagi o Lou finagalo lelei ma le Fetuao o Lou alofa tunoa.  
 Le Alii e!  Ou te molimau atu na tuuina atu e Lau Afio i Lau auauna Lou Sui, ma o le  Agaga lena na tuuina atu ai le ola i le lalolagi e Lau Afio. Ou te aioi atu ia te Oe i le susulu o le Li’o o Lau Faaaliga, ina ia taliaina i le alofa mai ia te ia le mea sa mafai ona ia faia i Ou aso.  Foai mai ina ia mafai ai ona faaofuina o ia i le mamalu o Lou finagalo—lelei ma faapaleina ai o ia i Lau taliaina.
Lo’u Alii e!  O a’u lava ia te a’u ma mea uma na faia o loo molimau atu i Lou malosi ma ou te tatalo atu ia te Oe ina ia le liliu ese mai Lau Afio lenei tagata ua alu a’e ia te Oe i Lou afioaga faalelagi, o Lou Parataiso sili ma Ou afioaga o le latalata mai.  O Oe lava o le Alii o tagata uma lava!
Lo’u Atua e, foa’i mai ina ia mafai e Lau auauna ona nonofo faatasi ma Ou tagata filifilia, Ou tagata paia ma Au Savali i nofoaga faalelagi, e le mafai ona tusia e se peni po o le talatalaina e le laulaufaiva.
Lo’u Alii e, ua faataalise atu nei lenei tagata mativa i le Malo o Lou tamaoaiga, o le tagata ese ua alu atu i lona aiga i totonu o Lou lotoa, o le tagata galala tele i le vaitafe faalelagi o Lau foaialofa.  Le Alii e, ia le aveesea o ia mai lona vaega o le taumafataga o Lou alofa tunoa, atoa ma le foai mai o Lau foa’ialofa.  E moni, o Oe o le Malosiuma, o le Alofa Tunoa, o le Foa’ialofa—Uma!
Lo’u Atua e, ua toe foi atu nei Lou Sui ia te Oe.  Ua tuuina atu ai lava i Lou alofa tunoa ma Lau foaifua o loo tapasa ai Ou malo i le lagi ma le lalolagi, ina ia foai mai i le alofa i Lau tagatamalo fou lenei Au meaalofa ma Lau faaoloaga, atoa ma fua o le laau o Lou alofa tunoa, e leai se isi Atua na o Oe, o le Alofa tunoa, o le Foaifua Silisili, o le Mutimutialofa, o le Foai, o le Faamagalo, o le Tāua, o le Silafia—Uma.
Lo’u Alii e, ou te molimau atu, na faatonuina e Lau Afio i tagata ia faaaloalo i o latou uso a malo, ma o ia lenei ua alu a’e i Lau Afio ua oo lelei atu ia teOe ma taunuu atu i Lou Faatasi mai.  Ia faia iate ia e tusa ma Lou alofa tunoa ma le foaialofa!  Ona o Lou mamalu, ua ou iloa ai ma le mautinoa o le a le taofia e Lau Afio Oe lava mai le mea na faatonuina e Oe i Au auauna, po o le aveesea foi e Lau Afio lenei tagata o loo pipii atu i le manoa o Lau foaialofa ma ua alu a’e i le Punaaso o Lou tamaoaiga.
E leai lava se i si Atua na o Oe, o le Tasi, o le Tafatasi, o le Mamana, o le Silafaga Ati, o le Foa’ialofa.

(Source category: DEPARTED)
(Bahaiprayers.net ID: 12372)
