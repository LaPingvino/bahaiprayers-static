+++
title = 'Prayer bpn11193 in नेपाली'
author = "Bahá'u'lláh"
tags = ['lang-ne', '', "Bahá'u'lláh", "unsorted"]
+++
*फरवरी २६ देखि मार्च १ सम्मका दिनहरू मलमासका तिथिहरू हुन् । यो अवधिमा उपवासको तैयारी, आतिथ्य सत्कार तथा दान–पुण्यका कामहरू गर्नुपर्दछ । 

मेरा प्रभु, मेरा अग्नि र मेरा प्रकाश ! जुन दिनहरूलाई तिमीले आफ्नो महान् ग्रन्थमा ‘अय्यामे–हा’ को संज्ञा दिएका छौ, ती दिनहरू सुरु भएका छन् । हे नामहरूका सम्राट् ! आफ्ना सृष्टि साम्राज्यमा भएभरका मानिसहरूको पालनाको लागि तिमीले आफ्नो अत्यन्त उत्कृष्ट लेखनीद्वारा निर्धारित गरेको उपवास सुरु भएको छ । हे मेरा प्रभु ! यी दिनहरूद्वारा र ती सबैद्वारा, जसले यो अवधिमा तिम्रा आज्ञाहरू तथा तिम्रा नियमहरूको पालन गरिरहेका छन्, म तिमीसित प्रार्थना गर्दछु कि तिमी यस्तो व्यवस्था गर ताकि प्रत्येक मानिसलाई तिम्रो दरबारको प्रांगणमा जग्गा मिलोस् र तिम्रो मुखमण्डलको प्रकाशको सुन्दर प्रकटीकरणको समीपमा एउटा आसन मिलोस् । 

हे मेरा प्रभु ! यी तिम्रा ती सेवकहरू हुन् जसलाई तिम्रो ग्रन्थमा तिमीले व्यवस्था गरेका नियमहरू उल्लङ्घन गर्न कुमतिले प्रेरित गर्न सकेको छैन । तिम्रो धर्मको सामुन्ने यिनीहरू नतमस्तक भइरहेका छन् र तिम्रो ग्रन्थलाई यस्तो संकल्पका साथ ग्रहण गरेका छन् जुन संकल्प तिमीबाट मात्र उत्पन्न हुन सक्छ र तिमीले तिनको लागि जे निर्धारण गरेका छौ त्यसको पालन गरिरहेका छन् र तिमीद्वारा तल पठाइएका नियमहरूको अनुसरणमा लागेका छन् । 

हे मेरा स्वामी ! तिमी देखिरहेका छौ कसरी आफ्नो महान् ग्रन्थमा तिमीले प्रकट गरेका सारा कुराहरूलाई यिनीहरूले स्वीकार गरेका छन् र मान्दै आएका छन् । हे मेरा प्रभु ! तिम्रा दयालु हातद्वारा तिनलाई तिम्रो अमरत्वको जल सेवन गराऊ । तिम्रो अस्तित्वको समुद्रमा गोता लगाउनेको लागि र तिम्रो विराट रूपको दर्शन प्राप्त गर्ने व्यक्तिको लागि तिमीले निर्धारित गरेका पुरस्कारद्वारा यिनीहरूलाई पनि पुरस्कृत गराऊ । 

हे चक्रवर्ती सम्राट् र दीन दुःखीहरूका सहायक ! म तिमीसित याचना गर्दछु कि यो लोक र परलोक दुवैमा तिनीहरूका लागि असल कुराहरूको व्यवस्था गरिदेऊ । 

अझ, तिनका लागि त्यो कुरा लेखिदेऊ, जसको आभास तिम्रो कुनै पनि प्राणीले आजसम्म पाएको छैन र तीमध्येकोमा तिनको गणना गराऊ जो तिम्रा वरिपरि बसेका छन् र जो तिम्रा हरेक लोकमा तिम्रो सिंहासनको नजिकमा छन् । 

निश्चय नै तिमी सर्व–शक्तिमान्, सर्व–ज्ञाता, सर्वविद हौ ।

(Source category: मलमासका तिथिहरू)
(Bahaiprayers.net ID: 11193)
