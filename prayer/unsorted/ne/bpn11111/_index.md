+++
title = 'Prayer bpn11111 in नेपाली'
author = "Bahá'u'lláh"
tags = ['lang-ne', 'prayer-', "author-Bahá'u'lláh", "category-unsorted", "cat-क्षमा"]
+++
गौरवशाली छौ तिमी, हे प्रभु, मेरा ईश्वर ! तिम्रा प्रतिनिधिहरूको नाम लिएर, तिम्रा संदेशवाहकहरूको नाम लिएर, उनको नाम लिएर जसलाई तिमीले अवतारहरूको मुहारको उपाधि दिएका छौ र तिम्रा दूतहरूको नाम लिएर म तिमीसित प्रार्थना गर्दछु कि तिम्रो यादलाई मेरो सहयात्री, तिम्रो प्रेमलाई  मेरो जीवनको उद्देश्य, तिम्रो दर्शनलाई मेरो लक्ष्य, तिम्रो नामलाई मेरो दीपक, तिम्रो इच्छालाई मेरो पनि इच्छा र तिम्रो आनन्दलाई मेरो पनि आनन्द बनाइदेऊ । 

हे मेरा ईश्वर ! म एउटा पापी हूँ र तिमी हौ सदा क्षमादानी । तिमीलाई स्वीकारेको बेला देखि नै तिम्रो प्रेमाद्र दयाको भव्य दरबारमा प्रवेश पाउनको लागि म हतारिएको छु । हे मेरा प्रभु ! मेरा पापहरूलाई क्षमा गरिदेऊ जसले मलाई तिम्रो सदिच्छाको मार्गमा हिंड्न र तिम्रो एकताको समुद्रसम्म पुग्नमा बाधा ठड्याइरहेका छन् । 

हे मेरा प्रभु ! मैले चाहेका सारा कुराहरू दिन सक्ने र मैले निर्धक्कसाथ भरोसा गर्न सक्ने तिमीबाहके अर्को कोही छैन तथा मलाई करुणाको दृष्टिले हेर्ने र जोसित म दयाको भीख माग्न सक्छु त्यस्तो ईश्वर तिमीबाहके अर्को छैन । म तिमीसित प्रार्थना गर्दछु कि तिम्रो अनुकम्पाको ढोकाबाट मलाई धपाउने नगर र तिम्रो प्रचुर र उदार कृपाको प्रवाहलाई मसम्म पुग्नबाट नरोक । हे मेरा प्रभु ! तिम्रा भक्तहरूको लागि तिमीले जे आज्ञा गरेका छौ मेरो लागि पनि त्यही आज्ञा गर र तिम्रा प्रतिनिधिहरूको लागि जे लेखेका छौ मेरो लागि पनि त्यही लेखिदेऊ । मेरो दृष्टि सधैं भरि तिम्रो दिव्य–विधानको क्षितिजमा केन्द्रित रहेको हुन्छ र मरो आँखाहरू तिम्रै कोमल दयाको दरबारलाई हेरिरहेका हुन्छन् । तिम्रो भव्यतालाई जे गर्दा सुहाउँछ मसित त्यस्तै व्यवहार गर । तिमी शक्तिका ईश्वर हौ, तिमी गौरवका ईश्वर हौ, सबै तिम्रो सहायताको कामना गदर्छन्, तिमीबाहके अर्को कुनै ईश्वर छैन ।

(Source category: क्षमा)
(Bahaiprayers.net ID: 11111)
