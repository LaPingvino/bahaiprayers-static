+++
title = 'Prayer bpn11142 in नेपाली'
author = "Bahá'u'lláh"
tags = ['lang-ne', '', "Bahá'u'lláh", "unsorted"]
+++
तिम्रो जय जय होस्, हे प्रभु, मेरा ईश्वर ! तिमी उही हौ जसलाई सबैले पूजा गर्दछन् र स्वयं कसैको पूजा गर्दैनौ, जो सबै वस्तुहरूका मालिक हौ तर कसैको सेवक होइनौ, जसलाई सबै कुराको ज्ञान छ तर स्वयं सबैबाट अज्ञात छौ । तिमीले आफुलाई मानिसहरू समक्ष प्रकट गराउने इच्छा गर्यौ; त्यसैले तिमीले आफ्नो एक शब्दको उच्चारणले सृष्टि संसारको उत्पत्ति गर्यौ र ब्रह्माण्डको निर्माण गर्यौ । निर्माणकर्ता, स्रष्टा, सर्व–शक्तिमान्, अति– शक्तिशाली तिमी बाहेक अन्य ईश्वर कोही छैन । 

तिम्रो इच्छाको क्षितिजबाट उदाएको सही  शब्दद्वारा म तिमीसित याचना गर्दछु कि मलाई तिम्रो त्यस जीवनदायिनी जल सेवन गर्न देऊ जसद्वारा तिमीले आफ्ना भक्तहरूको हृदयलाई अनुप्राणित गराएका छौ र तिमीलाई प्रेम गर्नेहरूको आत्मामा पुनर्जीवन भरेका छौ, ताकि सधैँ र सबै परिस्थितिमा म तिमीतिर नै पूर्णरूपले अभिमुख हुन सकूँ । 

तिमी शक्ति, गौरव तथा कृपाका ईश्वर हौ । सर्वोच्च शासक, सर्व–गौरवमय, सर्व–व्यापी तिमीबाहेक अन्य कोही ईश्वर छैन ।

(Source category: प्रशंसा र कृतज्ञता)
(Bahaiprayers.net ID: 11142)
