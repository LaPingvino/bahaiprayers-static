+++
title = 'Prayer bpn11175 in नेपाली'
author = "Abdu'l-Bahá"
tags = ['lang-ne', '', "Abdu'l-Bahá", "unsorted"]
+++
*शिक्षण कार्यको लागि विभिन्न स्थानमा भ्रमण गर्ने व्यक्तिले पर्वत, मैदान, मरुभूमि तथा समुद्रमा यो प्रार्थना पाठ गरोस् । 

हे ईश्वर ! हे ईश्वर ! तिमी राम्ररी जान्दछौ कि तिम्रा प्राणीहरूमा म कति अयोग्य, क्षुद्र र कति तुच्छ छु तर पनि तिमीमा विश्वास गर्दै तथा तिम्रो शक्ति र बलमा आस्था राख्दै तिम्रा सशक्त सेवकहरूबीच तिम्रा उपदेशहरूलाई फैलाउन म अग्रसर भएको छु । 

हे प्रभु ! म एउटा पखेटा भाँचिएको चरो हुँ, जो तिम्रो असीमित आकाशको उचाइमा उड्न चाहन्छु । तिम्रो कृपा तथा शक्ति र तिम्रो स्वीकृति तथा सहायताबिना यो काम म कदापि गर्न सक्तिन । 

हे स्वामी ! मेरो निर्बलतामा मलाई दया गर र तिम्रो शक्तिद्वारा मलाई समर्थ बनाऊ । मेरो शक्तिहीनतामा मलाई दया गर अनि आफ्नो शक्ति तथा प्रतापद्वारा मेरो सहायता गर । 

हे स्वामी ! तिम्रो पवित्रताको श्वास प्राप्त गर्ने अत्यन्त दुर्बल मानिस पनि आफ्नो हृदय आकांक्षाको उचाइमा पुग्न तथा आफ्नो इच्छित वस्तु प्राप्त गर्न सक्षम हुन्छ । 

साँच्चै नै, अतीतमा पनि तिमीले आफ्ना सेवकहरूको सहायता गर्यौ । तिनीहरू सृष्टिका सबैभन्दा निम्नकोटिका मानिस, तिम्रा भक्तहरू मध्येका सबैभन्दा निम्न स्तरका र पृथ्वीबासीहरू मध्येका सबैभन्दा नगण्य भएतापनि तिम्रो शक्ति र वरदानद्वारा तिनीहरू धर्तीका गण्यमान्य व्यक्तिहरू भन्दा पनि विशिष्ट हुन पुगे । पहिले भुसुनासरह भएका मानिसहरू तिम्रो कृपाले राजसी बाजहरूमा परिणत भए र पहिले सामान्य खोला–नालाजस्ता यी तिम्रा वरदानद्वारा उत्ताल समुद्रहरू बन्न पुगे । तिम्रो महान् कृपा पाएर तिनीहरू मार्गदर्शनको क्षितिजमा जगमगाउने ताराहरू, अमर पुष्प– बाटिकामा गीत गाउने पक्षीहरू, ज्ञान र बुद्धिको वनमा गर्जने सिंहहरू र जीवन–समुद्रको गहिराइमा गोता लगाउने ठूला–ठूला मत्स्यहरू बन्न पुगे । निश्चय नै, तिमी कृपालु, बलवान्, शक्तिमान् र दयालुहरूमध्येका पनि सबैभन्दा दयालु हौ ।

(Source category: प्रशिक्षण)
(Bahaiprayers.net ID: 11175)
