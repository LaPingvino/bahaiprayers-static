+++
title = 'Prayer bpn5599 in ภาษาไทย'
author = "Bahá'u'lláh"
tags = ['lang-th', 'prayer-', "author-Bahá'u'lláh", "category-unsorted", "cat-บทอธิษฐานเมื่อประสบความยากลำบาก"]
+++
ขอความสดุดีและสรรเสริญจงมีแด่พระองค์ ข้าแต่พระผู้เป็นเจ้าของข้าพเจ้า! ข้าพเจ้าขอวิงวอนต่อเสียงถอนหายใจของบรรดาคนรักของพระองค์ ต่อน้ำตาของบรรดาผู้ที่ปรารถนาที่จะได้เห็นพระองค์ ขอทรงอย่าพรากความเมตตาปรานีในยุคของพระองค์ไปเสียจากข้าพเจ้า หรือพรากข้าพเจ้าจากเสียงเพลงของนกพิราบสวรรค์ที่สดุดีความเป็นหนึ่งของพระองค์ต่อแสงสว่างที่ฉายมาจากพระพักตร์ของพระองค์ ข้าแต่พระผู้เป็นเจ้า! ข้าพเจ้าคือผู้ที่ตกอยู่ในทุกขเวทนา ขอทรงดูเถิดว่า ข้าพเจ้ายึดมั่นในพระนามของพระองค์ พระผู้ทรงครอบครองทุกสรรพสิ่ง ข้าพเจ้าคือผู้ที่จะต้องมลายสิ้นอย่างแน่นอน ขอทรงดูเถิดว่า ข้าพเจ้ายึดเหนี่ยวพระนามของพระองค์ พระผู้ทรงอมตะ ข้าพเจ้าขอวิงวอนต่ออัตภาพของพระองค์ พระผู้ทรงความประเสริฐ พระผู้ทรงความสูงส่ง ขอทรงอย่าละทิ้งข้าพเจ้าไว้กับตัวข้าพเจ้าเองและกิเลสที่ใฝ่ต่ำ ขอพระองค์ทรงจับมือของข้าพเจ้าด้วยพระหัตถ์แห่งอานุภาพของพระองค์ และฉุดข้าพเจ้าขึ้นมาจากก้นบึ้งแห่งความเพ้อฝันและจินตนาการอันไร้สาระของข้าพเจ้า และชำระข้าพเจ้าให้หมดจดปราศจากสิ่งที่พระองค์รังเกียจ
	ขอทรงบันดาลให้ข้าพเจ้าหันมาหาพระองค์ วางใจในพระองค์ แสวงหาพระองค์เป็นที่พักพิงและหนีไปหาพระพักตร์ของพระองค์ แท้จริงแล้วพระองค์คือผู้กระทำตามที่พระองค์ปรารถนาโดยอานุภาพและอำนาจของพระองค์ และบัญชาตามที่พระองค์ต้องการโดยเดชานุภาพของพระประสงค์ของพระองค์  ไม่มีใครต้านทานปฏิบัติการของประกาศิตของพระองค์ได้ ไม่มีใครเบี่ยงเบนวิถีของโองการของพระองค์ได้ ความจริงแล้วพระองค์คือพระผู้ทรงมหิทธานุภาพ พระผู้ทรงความรุ่งโรจน์ พระผู้ทรงอารีที่สุด

(Source category: บทอธิษฐานเมื่อประสบความยากลำบาก)
(Bahaiprayers.net ID: 5599)
