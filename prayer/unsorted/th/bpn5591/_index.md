+++
title = 'Prayer bpn5591 in ภาษาไทย'
author = "Bahá'u'lláh"
tags = ['lang-th', '', "Bahá'u'lláh", "unsorted"]
+++
ข้าแต่พระผู้เป็นเจ้า พระผู้เป็นที่บูชา พระผู้เป็นราชัน และยอดปรารถนาของข้าพเจ้า!  วจีใดเล่าที่สามารถเปล่งคำขอบคุณต่อพระองค์ได้ ข้าพเจ้าลืมสติ พระองค์ก็ทรงเตือนสติข้าพเจ้า ข้าพเจ้าหันหลังให้พระองค์ พระองค์ก็ทรงกรุณาช่วยให้ข้าพเจ้าหันมาหาพระองค์ ข้าพเจ้าเป็นเสมือนคนตาย พระองค์ก็ทรงชุบข้าพเจ้าด้วยน้ำแห่งชีวิต ข้าพเจ้าละเหี่ยใจ พระองค์ก็ทรงฟื้นกำลังใจให้แก่ข้าพเจ้าด้วยสายธารสวรรค์แห่งวจนะของพระองค์ที่หลั่งมาจากปากกาของพระผู้ทรงปรานี
	ข้าแต่พระผู้เป็นเจ้าผู้ทรงบริบาล! ทุกสรรพสิ่งกำเนิดขึ้นด้วยความอารีของพระองค์ โปรดอย่าพรากธาราแห่งความเอื้อเฟื้อและมหาสมุทรแห่งความปรานีไปเสียจากสรรพสิ่งทั้งหลาย ข้าพเจ้าขอวิงวอนพระองค์ขอทรงช่วยเหลือข้าพเจ้าในทุกเวลาและทุกสถานการณ์ และอ้อนวอนขอกรุณาธิคุณที่มีมาแต่โบราณกาลจากนภาแห่งความการุณย์ของพระองค์ ความจริงแล้วพระองค์คือพระผู้เป็นนายแห่งความอารี พระผู้เป็นประมุขแห่งอาณาจักรอนันต์

(Source category: บทอธิษฐานขอความช่วยเหลือ)
(Bahaiprayers.net ID: 5591)
