+++
title = "Prayer bpn5589 in ภาษาไทย"
author = "Bahá'u'lláh"
tags = ['lang-th', 'prayer-', "author-Bahá'u'lláh", "category-unsorted", "cat-บทอธิษฐานบังคับประจำวันบทยาว"]
+++
##บทอธิษฐานบังคับประจำวันบทยาว
*สำหรับสวดหนึ่งครั้งใน 24 ชั่วโมง

ใครที่ต้องการสวดบทอธิษฐานนี้ ขอให้เขายืนขึ้นและตั้งจิตสู่พระผู้เป็นเจ้า และขณะยืนอยู่ขอให้เขามองไปทางขวาและซ้าย ราวกับว่ากำลังรอคอยความปรานีจากพระผู้เป็นนายของเขา พระผู้ทรงปรานีที่สุด พระผู้ทรงเห็นใจ จากนั้นจงกล่าวว่า:
	ข้าแต่พระผู้เป็นนายแห่งนามทั้งปวง  พระผู้ทรงสร้างสวรรค์ทั้งหลาย! ข้าพเจ้าขอวิงวอนต่อบรมศาสดาทั้งหลาย ผู้เป็นอรุโณทัยแห่งสาระที่มองไม่เห็นของพระองค์ พระผู้ทรงประเสริฐสุด พระผู้ทรงความรุ่งโรจน์ ขอทรงบันดาลให้การอธิษฐานของข้าพเจ้าเป็นไฟที่จะเผ่าม่านที่ปิดกั้นข้าพเจ้าจากความงามของพระองค์ และเป็นแสงสว่างที่จะนำข้าพเจ้าไปสู่มหาสมุทรแห่งสถิตสถานของพระองค์

*จากนี้ขอให้เขายกมือทั้งสองขึ้นวิงวอนพระผู้เป็นเจ้า พระพรและความประเสริฐเป็นของพระองค์ และกล่าวว่า:

	ข้าแต่พระผู้เป็นยอดปรารถนาของโลกและเป็นที่รักยิ่งของชาติทั้งหลาย! พระองค์ทรงเห็นแล้วว่า ข้าพเจ้าหันมาหาพระองค์ ตัดความผูกพันจากทุกคนนอกจากพระองค์และยึดเหนี่ยวสายใยของพระองค์ ซึ่งการเคลื่อนไหวของสายใยนี้ได้ปลุกทุกสรรพสิ่งให้ตื่นขึ้น ข้าแต่พระผู้เป็นนายของข้าพเจ้า ข้าพเจ้าคือคนรับใช้ของพระองค์ คือบุตรหลานของบริพารของพระองค์ ขอทรงดูเถิดว่า ข้าพเจ้ายืนอยู่พร้อมที่จะทำตามพระประสงค์และความปรารถนาของพระองค์ และไม่ต้องการสิ่งใดนอกจากการเป็นที่ยินดีของพระองค์ ข้าพเจ้าขอวิงวอนต่อมหาสมุทรแห่งความปรานีและดวงตะวันแห่งความกรุณาของพระองค์ ขอทรงกระทำต่อคนรับใช้ตามที่พระองค์ปรารถนาและยินดี อำนาจของพระองค์ที่อยู่เหนือกว่าการกล่าวถึงและสรรเสริญเป็นพยาน! อะไรก็ตามที่พระองค์เปิดเผยเป็นที่ปรารถนาของหัวใจและเป็นที่รักยิ่งของวิญญาณของข้าพเจ้า ข้าแต่พระผู้เป็นเจ้า พระผู้เป็นเจ้าของข้าพเจ้า ขอทรงถือแต่พระประสงค์ของพระองค์ที่ห้อมล้อมสวรรค์และโลก พระนามอันยิ่งใหญ่ที่สุดของพระองค์เป็นพยาน ข้าแต่พระผู้เป็นนายของชาติทั้งปวง! ข้าพเจ้าปรารถนาแต่สิ่งที่พระองค์ปรารถนา และรักแต่สิ่งที่พระองค์รัก

*ขอให้เขาคุกเข่าลง เอาหน้าผากจรดพื้น แล้วกล่าวว่า:

	พระองค์ทรงความประเสริฐเหนือการพรรณนาของผู้ใดนอกจากพระองค์เอง และเหนือความเข้าใจของทุกคนนอกจากพระองค์

*ขอให้เขายืนขึ้นและกล่าวว่า:

	ข้าแต่พระผู้เป็นนายของข้าพเจ้า ขอทรงบันดาลให้การอธิษฐานของข้าพเจ้าเป็นน้ำพุแห่งชีวิตที่จะหล่อเลี้ยงข้าพเจ้าตราบนานเท่าที่อธิปไตยของพระองค์ยังอยู่ และช่วยให้ข้าพเจ้ากล่าวถึงพระองค์ในทุกภพ

*ขอให้เขายกมือทั้งสองขึ้นวิงวอนอีกครั้ง และกล่าวว่า:

	ข้าแต่พระผู้ซึ่งหัวใจและวิญญาณต้องแตกสลายหากแยกจากพระองค์ และเพลิงแห่งความรักของพระองค์ได้ทำให้ทั่วพิภพลุกเป็นไฟ! ข้าพเจ้าขอวิงวอนต่อพระนามของพระองค์ที่ทรงใช้กำราบสรรพสิ่งทั้งปวง ขอทรงอย่าพรากสิ่งที่อยู่กับพระองค์ไปจากข้าพเจ้า ข้าแต่พระผู้ทรงปกครองมวลมนุษย์ ข้าแต่พระผู้เป็นนายของข้าพเจ้า พระองค์ทรงเห็นแล้วว่า คนแปลกหน้าผู้นี้รีบไปยังบ้านที่ประเสริฐสุดของเขาภายใต้ชายคาของราชศักดาของพระองค์ในอาณาบริเวณแห่งความปรานีของพระองค์ คนบาปผู้ที่แสวงหามหาสมุทรแห่งการอภัยของพระองค์ คนต่ำต้อยผู้นี้แสวงหาราชสำนักแห่งความรุ่งโรจน์ของพระองค์ คนยากไร้ผู้นี้แสวงหาบูรพาแห่งความมั่งคั่งของพระองค์ พระองค์ทรงอำนาจในการบัญชาตามที่พระองค์ปรารถนา ข้าพเจ้าขอเป็นพยานว่า การกระทำของพระองค์ควรได้รับการสรรเสริญ และบัญญัติของพระองค์ควรเป็นที่เชื่อฟัง และพระองค์ทรงบัญชาได้โดยไม่มีข้อจำกัด

*จากนี้ขอให้เขายกมือทั้งสองขึ้น และกล่าวพระนามอันยิ่งใหญ่ที่สุด (อัลลา อู อับฮา) สามครั้ง จากนั้นก้มลงเอามือวางบนขาทั้งสองข้างต่อพระพักตร์ของพระผู้เป็นเจ้า พระพรและความประเสริฐเป็นของพระองค์ และกล่าวว่า :

	ข้าแต่พระผู้เป็นเจ้าของข้าพเจ้า พระองค์ทรงเห็นแล้วว่า วิญญาณของข้าพเจ้าได้ฟื้นขึ้นมาในแขนขาและอวัยวะต่างๆ อย่างไรด้วยความปรารถนาจะบูชาพระองค์ ระลึกถึงและสดุดีพระองค์ วิญญาณนี้ยืนยันสิ่งที่ชิวหาแห่งบัญญัติของพระองค์ได้ยืนยันในอาณาจักรแห่งวาทะและนภาแห่งความรู้ของพระองค์อย่างไร ข้าแต่พระผู้เป็นนายของข้าพเจ้า ในสภาวะเช่นนี้ข้าพเจ้าอยากขอทุกสิ่งที่อยู่กับพระองค์ เพื่อว่าข้าพเจ้าจะได้สาธิตความยากไร้ของจ้าพเจ้า และสรรเสริญความอารีและความร่ำรวยของพระองค์ จะได้ประกาศความไร้อำนาจ และแสดงอานุภาพและอำนาจของพระองค์ให้เป็นที่ประจักษ์

*จากนั้นขอให้เขายืนขึ้นและยกมือทั้งสองสองครั้งเพื่อวิงวอนและกล่าวว่า:

	ไม่มีพระผู้เป็นเจ้าอื่นใดอีกนอกจากพระองค์ พระผู้ทรงมหิทธานุภาพ พระผู้ทรงอารี ไม่มีพระผู้เป็นเจ้าอื่นใดอีกนอกจากพระองค์ พระผู้ทรงบัญญัติทั้งในเริ่มต้นและอวสาน ข้าแต่พระผู้เป็นเจ้า พระผู้เป็นเจ้าของข้าพเจ้า! การอภัยของพระองค์ทำให้ข้าพเจ้าใจชื้น ความปรานีของพระองค์เสริมพลังให้ข้าพเจ้า เสียงเรียกร้องของพระองค์ได้ปลุกข้าพเจ้า ความกรุณาของพระองค์ช้อนข้าพเจ้าขึ้นมาและนำข้าพเจ้ามาสู่พระองค์ ไม่เช่นนั้นแล้วข้าพเจ้าคือใครหรือที่บังอาจมายืนที่ประตูของนครแห่งความใกล้ชิดของพระองค์ และหันหน้ามาหาดวงตะวันที่เรืองแสงจากนภาแห่งความประสงค์ของพระองค์! ข้าแต่พระผู้เป็นนายของข้าพเจ้า พระองค์ทรงเห็นแล้วว่า ผู้น่าเวทนาคนนี้กำลังเคาะประตูแห่งความกรุณาของพระองค์ ผู้ที่ไม่จีรังยั่งยืนนี้กำลังแสวงหาแม่น้ำแห่งชีวิตนิรันดร์จากมือแห่งความอารีของพระองค์ ข้าแต่พระผู้เป็นนายแห่งนามทั้งปวง บัญชาเป็นของพระองค์ทุกเวลา และการยอมจำนนและศิโรราบต่อพระประสงค์ของพระองค์เป็นของข้าพเจ้า ข้าแต่พระผู้สร้างสรรค์ทั้งหลาย!

*จากนั้นขอให้เขายืนขึ้นสามครั้งและกล่าวว่า:

	พระผู้เป็นเจ้าทรงความยิ่งใหญ่เหนือผู้ยิ่งใหญ่ทั้งปวง


*จากนั้นขอให้เข้าคุกเข่า ก้มศีรษะจรดพื้น และกล่าวว่า:

	พระองค์ทรงความสูงส่งเกินกว่าคำสรรเสริญของบรรดาผู้ที่อยู่ใกล้จะขึ้นไปถึงนภาแห่งความใกล้ชิดของพระองค์ หรือวิหคแห่งหัวใจของบรรดาผู้ที่อุทิศตนต่อพระองค์จะไปถึงประตูของพระองค์ ข้าพเจ้าขอยืนยันว่า พระองค์ทรงความวิสุทธิ์เหนือคุณลักษณะและนามทั้งปวง ไม่มีพระผู้เป็นเจ้าอื่นใดนอกจากพระองค์ พระผู้ทรงประเสริฐสุด พระผู้ทรงความรุ่งโรจน์

*จากนี้ขอให้เขานั่งลงและกล่าวว่า:

	ข้าแต่พระผู้เป็นนายของชีวิตทั้งปวง พระผู้ทรงครอบครองรูปธรรมและนามธรรมทั้งปวง! พระองค์ทรงเห็นน้ำตาและเสียงถอนหายใจของข้าพเจ้า ทรงได้ยินเสียงโอดครวญ และร่ำไห้ของข้าพเจ้า และความเศร้าโศกในหัวใจของข้าพเจ้า อำนาจของพระองค์เป็นพยาน! อกุศลกรรมได้รั้งให้ข้าพเจ้ามิให้ใกล้เข้าไปหาพระองค์ และบาปได้พาข้าพเจ้าไกลออกไปจากราชสำนักแห่งความวิสุทธิ์ของพระองค์ ข้าแต่พระผู้เป็นนายของข้าพเจ้า ความรักของพระองค์บำรุงข้าพเจ้า การแยกจากพระองค์ทำลายข้าพเจ้า และความห่างไกลจากพระองค์เผาผลาญข้าพเจ้า ข้าพเจ้าขอวิงวอนในรอยพระบาทของพระองค์ในที่รกร้างนี้ ต่อวจี “ข้าพเจ้าอยู่นี่” ที่บรรดาผู้ที่พระองค์เลือกสรรได้เปล่งในความไพศาลนี้ ต่อลมหายใจแห่งการเปิดเผยพระธรรมของพระองค์และสายลมแห่งอรุโณทัยแห่งการปรากฏของพระองค์ ขอทรงบัญญัติให้ข้าพเจ้าได้พิศดูความงามของพระองค์ และปฏิบัติตามสิ่งที่อยู่ในคัมภีร์ของพระองค์

*จากนี้ขอให้เขากล่าวพระนามอันยิ่งใหญ่ที่สุด (อัลลา อู อับฮา) สามครั้ง และก้มลงเอามือวางบนหัวเข่าทั้งสองข้าง แล้วกล่าวว่า :

	ข้าแต่พระผู้เป็นเจ้าของข้าพเจ้า ขอความสรรเสริญจงมีแด่พระองค์ที่ทรงช่วยให้ข้าพเจ้าระลึกถึงและสรรเสริญพระองค์ ให้ข้าพเจ้ารู้จักบรมศาสดาผู้เป็นอรุโณทัยแห่งสัญลักษณ์ของพระองค์ และทำให้ข้าพเจ้าน้อมคำนับอิสริยะของพระองค์ ถ่อมตัวต่อความเป็นเจ้าของพระองค์ และยอมรับสิ่งที่เอ่ยจากชิวหาแห่งความโอฬารของพระองค์
จากนี้ขอให้เขาลุกขึ้นและกล่าวว่า:
	ข้าแต่พระผู้เป็นเจ้า พระผู้เป็นเจ้าของข้าพเจ้า! หลังของข้าพเจ้างอเพราะน้ำหนักของบาป! และความลืมสติได้ทำลายข้าพเจ้า เมื่อใดที่ข้าพเจ้าตรึกตรองดูกรรมชั่วของข้าพเจ้าและความเมตตาของพระองค์ หัวใจของข้าพเจ้าแตกสลายอยู่ในตัวของข้าพเจ้า และโลหิตของข้าพเจ้าเดือดพล่านอยู่ในเส้นเลือด ความงามของพระองค์เป็นพยาน ข้าแต่พระผู้เป็นเจ้าของข้าพเจ้า พระองค์ทรงเห็นแล้วว่า น้ำตาของข้าพเจ้ากีดกั้นมิให้ข้าพเจ้าระลึกถึงพระองค์และสดุดีคุณความดีของพระองค์อย่างไร ข้าแต่พระผู้เป็นนายแห่งบัลลังก์เบื้องบนและโลกเบื้องล่าง! ข้าพเจ้าขอวิงวอนต่อสัญลักษณ์และความลึกลับของอาณาจักรของพระองค์ ขอทรงกระทำต่อบรรดาผู้ที่พระองค์รักให้สมกับความอารีและคู่ควรกับพระกรุณาของพระองค์ ข้าแต่พระผู้เป็นนายของทุกชีวิต ข้าแต่พระผู้เป็นราชันแห่งรูปธรรมและนามธรรม!

*จากนั้นขอให้เขากล่าวพระนามอันยิ่งใหญ่ที่สุด (อัลลา อู อับฮา) สามครั้ง แล้วคุกเข่าเอาหน้าผากจรดพื้น และกล่าวว่า:

	ข้าแต่พระผู้เป็นนายของเรา ขอความสรรเสริญจงมีแด่พระองค์ที่ทรงประทานสิ่งที่พาเราเข้าไปใกล้พระองค์ และสิ่งดีงามทุกอย่างที่อยู่ในคัมภีร์ของพระองค์ ข้าแต่พระผู้เป็นนายของข้าพเจ้า เราของวิงวอนพระองค์ ขอทรงคุ้มครองเราให้พ้นจากความเพ้อฝันและจินตนาการอันไร้สาระ ความจริงแล้วพระองค์คือพระผู้ทรงอำนาจ พระผู้ทรงรอบรู้

*จากนี้ขอให้เขาเงยศีรษะขึ้นและนั่งลง และกล่าวว่า:
	ข้าแต่พระผู้เป็นเจ้าของข้าพเจ้า ข้าพเจ้าขอยืนยันสิ่งที่บรรดาผู้ที่พระองค์เลือกสรรยืนยัน และยอมรับสิ่งที่บรรดาผู้ที่อาศัยอยู่ในสวรรค์ชั้นสูงสุดและรายล้อมบัลลังก์ของพระองค์ยอมรับ ข้าแต่พระผู้เป็นนายแห่งภพทั้งปวง อาณาจักรของโลกและสวรรค์เป็นของพระองค์!

(Source category: บทอธิษฐานบังคับประจำวันบทยาว)
(Bahaiprayers.net ID: 5589)
