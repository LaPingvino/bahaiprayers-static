+++
title = "Prayer bpn8231 in हिंदी"
author = "Bahá'u'lláh"
tags = ['lang-hi', 'prayer-', "author-Bahá'u'lláh", "category-unsorted", "cat-अनासक्ति"]
+++
स्तुति हो तेरी हे मेरे परमेश्वर! मैं तेरे उन सेवकों में से एक हूँ जिन्होंने तुझ पर और तेरे चिन्हों पर विश्वास किया है। देखता है तू कि कैसे तेरी दया के द्वार की ओर मैं ध्यान लगाये हुए हूँ और तेरी स्नेहमयी कृपा की ओर उन्मुख हो गया हूँ। मैं याचना करता हूँ तुझसे, तेरी परम श्रेष्ठ उपाधियों और परम उदात्त गुणों के नाम पर, कि मेरे सम्मुख अपने वरदानों के द्वार खोल दे और तब जो शुभ हो वह करने में मेरी सहायता कर। हे तू, जो सभी नामों और गुणों का अधिष्ठाता है!
मैं दरिद्र हूँ, हे मेरे प्रभु! तू है सर्वसम्पन्न! मैं तेरी ओर उन्मुख हूँ और स्वयं को तेरे अतिरिक्त अन्य सभी से मुक्त कर लिया है। मैं विनती करता हूँ तुझसे कि मुझे अपनी मृदुल दया के पवन झकोरों से वंचित मत कर और जो कुछ तूने अपने प्रिय सेवकों के लिये निश्चित किया है, उसे मुझ तक आने से न रोक।
मेरे नेत्रों से पर्दा हटा दे, हे मेरे प्रभु, जिससे जो भी तूने अपने प्राणियों के लिये चाहा है, मैं उसे पहचान पाऊँ और तेरी रचना के सभी मूर्त्त रूपों में तेरी सर्वसामर्थ्यमय शक्ति के प्रकटीकरणों को खोज पाऊँ। हे मेरे प्रभु, मेरी आत्मा को अपने परम सामर्थ्यमय चिन्हों से उल्लसित कर दे और मुझे मेरी भ्रष्ट और अधम इच्छाओं के घेरे से बाहर निकाल। तब मेरे लिये इस लोक और परलोक के समस्त शुभ मंगल का विधान कर। जो तू चाहे वह करने की सामर्थ्य है तुझमें। तुझ सर्वमहिमावान के अतिरिक्त अन्य कोई ईश्वर नहीं है, जिसकी सहायता की कामना सभी मानव करते हैं।
मैं धन्यवाद देता हूँ तुझे, हे मेरे प्रभु! कि तूने मुझे मेरी निद्रा से जगाया और मुझे गतिमान कर दिया है और मेरे अंदर वह देख पाने की कामना जगाई है जिसे समझने में तेरे अधिकतर सेवक विफल रहे हैं। इसलिये, हे मेरे नाथ, अपने प्रेम और प्रसन्नता के लिये तेरी जो भी कामना है, वह देखने योग्य मुझे बना। तू वह है जिसकी सामर्थ्य और प्रभुसत्ता की शक्ति की समस्त वस्तुएँ साक्षी हैं।
तू सर्वशक्तिमान, कल्याणकारी है; तेरे अतिरिक्त अन्य कोई परमेश्वर नहीं है !

(Source category: अनासक्ति)
(Bahaiprayers.net ID: 8231)
