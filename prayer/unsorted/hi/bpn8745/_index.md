+++
title = 'Prayer bpn8745 in हिंदी'
author = "Bahá'u'lláh"
tags = ['lang-hi', 'prayer-', "author-Bahá'u'lláh", "category-unsorted", "cat-अहमद की पाती"]
+++
वह दिव्य सम्राट है, सर्वज्ञाता, सर्वबुद्धिमान! देखो, बैकुंठ-कोकिला अनन्त तरुवर की टहनियों पर पावन और मधुर स्वर में गा रही है, परमेश्वर की निकटता का शुभ संदेश भक्तजनों को सुना रही है, दिव्य एकता के नाम पर प्रभुभक्तों को परम कृपालु परमेश्वर के सान्निध्य में बुला रही है, दुःखी हताश जनों को उस परम महिमाशाली, अद्वितीय सम्राट का संदेश सुना रही है, प्रभु-प्रेमियों को पवित्रता के आसन और इस देदीप्यमान सौन्दर्य की राह दिखला रही है।
वस्तुतः, यह वह परम महान् सौन्दर्य है जिसकी भविष्यवाणियाँ अवतारों के ग्रंथों में की गई हैं और जिसके द्वारा सत्य और असत्य का अन्तर स्पष्ट होगा और प्रत्येक आदेश की बुद्धिमता प्रमाणित की जायगी। वस्तुतः यह वह दिव्य जीवन-वृक्ष है जो सर्वोच्च, सर्वशक्तिमान, सर्वोपरि परमेश्वर के फल देता है।
हे अहमद, तू इसका साक्षी बन कि वही ईश्वर है और उसके अतिरिक्त अन्य कोई ईश्वर नहीं है, सम्राट, रक्षक, अतुलनीय, सर्वसमर्थ! और प्रभु ने जिसे अली (बाब) के नाम से अवतरित किया, सत्यमेव वह परमेश्वर की ओर से ही आये थे, जिनके आदेशों का हम सभी पालन कर रहे हैं।
कहो, हे लोगों! प्रभु के उन विधानों के प्रति आज्ञाकारी बनो, जो ’बयान‘ में उस प्रतापशाली सर्वबुद्धिमान द्वारा आदेशित हैं। सत्य ही, वह अवतारों का सम्राट है और उसका पवित्र ग्रंथ मातृग्रंथ है। काश! तुम यह जान पाते।
इस कारावास से दिव्य कोकिला प्रभु का यही आह्वान तुम्हें सुना रही है। उसे तो बस यह स्पष्ट संदेश देना है - जो भी चाहे उसे इस संदेश से विमुख होने दो और जो चाहे उसे अपनाने दो प्रभु का पथ। हे लोगों! यदि तुम इन श्लोकों को अस्वीकार करते हो तो किस प्रमाण के द्वारा तुमने परमेश्वर में अपनी आस्था दिखलाई है, इसे बतलाओ, हे मिथ्याचारियों के समूह!
नहीं, जिसके हाथों में मेरी आत्मा है उस परमात्मा की सौगंध! वे सब मिलकर भी यदि एक दूसरे की सहायता करने लगे तब भी वे ऐसा करने में समर्थ नहीं हो पायेंगे।
 अहमद की पाती हे अहमद! मेरी अनुपस्थिति में मेरी अनुकम्पाओं को न भूल और अपने जीवन में मेरे दूरस्थ कारावास के इन दुःख भरे दिनों और निष्कासन को याद रख। तू मेरे प्रेम में इतना अटल बन कि यदि तुझ पर शत्रुओं की तलवारों के प्रहार भी बरसने लगें और समस्त पृथ्वी तथा स्वर्ग की सभी शक्तियाँ भी तेरे विरूद्ध उठ खड़ी हो जायें, तब भी तेरा हृदय शंका से विचलित न हो। मेरे शत्रुओं के लिये तू अग्नि की ज्वाला बन और मेरे प्रियजनों के लिये अनन्त जीवन की सरिता बन जा और उनमें से न बन जो संदेह करते हैं। और यदि मेरी राह में तुझको घेर ले संकट या मेरे कारण तुझे सहन करना पड़े अनादर तो उनसे मत घबरा।
प्रभु, अपने पूर्वजों के प्रभु में विश्वास रख। लोग मिथ्या संदेह की राह में भटक रहे हैं, विवेक से हीन वे अपनी आँखों से ईश्वर के दर्शन कर पाने में असमर्थ हैं अथवा अपने कानों से उसकी दिव्य वाणी को नहीं सुन पाते। हमने उन्हें ऐसा ही पाया है, जिसका तू साक्षी है। इस प्रकार उनके अंधविश्वास उनके तथा उनके स्वयं के अंतःकरण के बीच आवरण बन गये हैं, जिससे वे सर्वोच्च सर्वोपरि ईश्वर के मार्ग से दूर हो गये हैं।
तू इसे सत्य मान कि जो भी इस सौन्दर्य से विमुख होता है, वह अतीत के अवतारों से भी विमुख हो जाता है और अनन्तकाल से अनन्तकाल तक परमेश्वर के प्रति अहंकार दिखाता है।
हे अहमद, इस पाती को कंठस्थ कर ले। अपने दिनों में तू इसे मधुर स्वर से गा और अपने आपको इससे विमुख न कर। इसका पाठ करने वालों के लिये परमात्मा ने प्रभुधर्म में अपने प्राणों का बलिदान करने वाले सौ शहीदों का कर्मफल तथा इहलोक और परलोक में सेवा का पुरस्कार निर्धारित किया है। ये अनुकम्पाएँ हमने अपनी दयालुता तथा कृपालुता के परिणामस्वरूप प्रदान की हैं ताकि तू उनमें से बन सके जो हमारे प्रति कृतज्ञ हैं।
प्रभु की सौंगध! यदि कोई दुःखी व्यक्ति इस पाती का पूर्ण निष्ठा से पाठ करे तो निश्चय ही प्रभु उसके दुःख दूर करेगा, उसकी समस्याओं का समाधान करेगा और उसके कष्टों को हर लेगा।
वस्तुतः वह दयालु, कृपालु है, सर्वलोकों के उस स्वामी की जय हो!

(Source category: अहमद की पाती)
(Bahaiprayers.net ID: 8745)
