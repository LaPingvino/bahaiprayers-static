+++
title = 'Prayer bpn6377 in Cymraeg'
tags = ['lang-cy', 'bpn-unsorted']
+++
##Long Obligatory Prayer 

*To be recited once in 24 hours Whoso wisheth to recite this prayer, let him stand up and turn unto God, and, as he standeth in his place, let him gaze to the right and to the left, as if awaiting the mercy of his Lord, the Most Merciful, the Compassionate. Then let him say:


O Tydi yr hwn wyt Arglwydd yr holl enwau a chrewr y nefoedd!  Erfyniaf arnat trwy’r rhai sydd yn Ffynonellau-Ddydd Dy Hanfod anweledig, y Mwyaf Dyrchafedig, yr Holl-Ogoneddus, i wneud o’m gweddi dân, a losga’n llwyr y llenni sydd wedi fy nghau allan o’th harddwch, a golau a’m harwain i eigion Dy Bresenoldeb.


*Yna bydded iddo godi ei ddwylo mewn ymbil i Dduw – bendigedig a dyrchafedig fyddo Ef – a dweud:

O Tydi Ddyhead y byd ac anwylyd y cenhedloedd! Yr wyt yn fy ngweld yn troi Atat, ac wedi cael gwared o bob ymlyniad ond wrthyt Ti, ac yn glynnu wrth Dy gortyn, trwy symudiad yr hwn y cynhyrfwyd yr holl greadigaeth.  Dy was ydwyf, O Arglwydd, a mab Dy was.  Gwêl fi’n barod i wneud Dy ewyllys a’th ddymuniad, gan ddymuno dim arall ond Dy bleser.  Erfyniaf Arnat, trwy Eigion Dy drugaredd a Seren-Ddydd Dy ras i wneud â Dy was yn ôl Dy ewyllys a’th bleser.  Trwy Dy nerth sy’ mhell uwchben pob sôn a mawl!  Pa beth bynnag a ddatguddir gennyt yw dymuniad fy nghalon ac anwylyd fy enaid.  O Dduw, fy Nuw!  Nac edrych ar fy ngobeithion a’m gweithredoedd, ond edrych yn hytrach ar Dy ewyllys sydd wedi amgylchynu’r nefoedd a’r ddaear.  Trwy Dy Enw Mwyaf Mawr.  Tydi Arglwydd yr holl genhedloedd!  Dymunais yn unig yr hyn a ddymunaist Ti, a charaf yn unig yr hyn a geri Di.


*Yna bydded iddo sefyll a dweud:

Gwna fy ngweddi, O fy Arglwydd, yn ffynnon o ddyfroedd byw y gallaf trwyddynt fyw tra pery Dy benarglwyddiaeth, a sôn Amdanat ym mhob byd o’th fydoedd. 


*Bydded iddo eto godi ei ddwylo mewn ymbil a dweud:

O Tydi y mae calonnau ac eneidiau a wahanwyd oddi Wrthyt wedi toddi, a’r holl fyd yn fflam gan dân Dy gariad!  Erfyniaf arnat trwy Dy enw yr wyt wedi darostwng yr holl greadigaeth trwyddo, i beidio â dal yn ôl oddi wrthyf yr hyn sydd gyda Thi, O Tydi sy’n llywodraethu dros bob dyn!  Fe weli Di, O fy Arglwydd, yr estron hwn yn brysio i’w gartref mwyaf dyrchafedig o dan nenlen Dy fawrhydi ac o fewn i gyffiniau Dy drugaredd, a’r troseddwr hwn yn chwilio am eigion Dy faddeuant, a’r un gostyngedig hwn am lys Dy ogoniant, a’r creadur truan hwn am wawr Dy gyfoeth.  I Ti mae’r awdurdod i orchymyn pa beth bynnag a ddymuni.  Tystiaf Dy fod i’th addoli yn Dy weithredoedd, a’th ufuddhau yn Dy orchmynion, ac i aros heb Dy gyfyngu yn Dy wahoddiad. 

*Yna bydded iddo godi ei ddwylo a dweud dair gwaith yr Enw Mwyaf Mawr (Alláh-u-Abhá).  Ac yna plygu i lawr gyda’i ddwylo yn gorffwys ar ei liniau o flaen Duw – bendigedig a dyrchafedig fyddo Ef – a dweud:

Fe weli Di, O fy Nuw, sut mae fy ysbryd wedi ei gynhyrfu oddi fewn i’m aelodau a’m corff, yn ei ddyhead i’th addoli Di, ac yn ei awydd i’th gofio a’th fawrygu: sut y mae’n tystiolaethu i’r hyn a dystiolaethodd Tafod Dy Orchymyn iddo yn nheyrnas Dy leferydd a nefoedd Dy wybodaeth.  Dymunaf, yn y cyflwr hwn, o fy Arglwydd, erfyn Arnat am y cwbl sydd gyda Thi er mwyn i mi gael dangos fy nhlodi, a mawrygu Dy haelioni a’th gyfoeth, a datgan fy mod yn ddi-rym, ac amlygu Dy rym a’th nerth.


*Yna bydded iddo sefyll a chodi ei ddwylo ddwywaith mewn ymbil, a dweud:

Nid oes Dduw ond Tydi, yr Hollalluog, yr Holl-Hael.  Nid oes Dduw ond Tydi, yr Ordeiniwr, yn y dechrau ac hefyd yn y diwedd.  O Dduw, fy Nuw!  Mae Dy faddeuant wedi fy hyfhau, a Dy drugaredd wedi fy nghryfhau, a Dy alwad wedi fy neffro, a Dy ras wedi fy nyrchafu a’m arwain atat Ti.  Fel arall, pwy ydwyf fi, i mi feiddio sefyll wrth byrth dinas Dy agosrwydd, neu droi fy wyneb tua’r goleuadau a ddisgleiriant o nefoedd Dy ewyllys?  Fe weli Di, O fy Arglwydd, y creadur truenus hwn yn curo ar ddrws Dy ras, a’r enaid ddiflanedig hwn yn chwilio am afon bywyd tragwyddol o ddwylo Dy haelioni.  I Ti mae’r gorchymyn bob amser, O Tydi yr hwn wyt Arglwydd yr holl enwau; ac i mi y mae ymostyngiad ac ufudd-dod i’th ewyllys, O Greawdwr y nefoedd!

*Yna bydded iddo godi ei ddwylo dair gwaith, a dweud:

Mae Duw yn fwy na phob un mawr!

*Yna bydded iddo benlinio, a chan wyro ei dalcen at y ddaear, dweud:

Rhy uchel wyt Ti i fawl y rhai sy’n agos atat i esgyn i nef Dy agosrwydd, neu i adar calonnau y rhai sy’n ffyddlon i Ti gyrraedd drws Dy borth.  Tystiaf Dy fod wedi’th gysegru goruwch pob rhinwedd ac yn sanctaidd goruwch yr holl enwau. Nid oes Duw arall ond Tydi, y Mwyaf Dyrchafedig, yr Holl-Ogoneddus.


*Yna bydded iddo eistedd a dweud:

Tystiaf i’r hyn y mae popeth a grewyd wedi tystiolaethu iddo, a’r Dyrfa fry, a thrigolion y Baradwys sy’n y goruchaf, a thu hwnt iddynt Dafod Mawredd ei hun o’r Gorwel holl-ogoneddus, mai Tydi wyt Dduw, nid oes Duw ond Tydi, ac mai Efe a amlygwyd yw’r Dirgelwch Cudd, y Symbol a Drysorir, trwy’r Hwn y mae’r llythrennau B ac E (Be) wedi eu huno a’u gwau ynghyd.  Tystiaf mai Ef, yw’r hwn y mae Ei enw wedi ei osod i lawr gan Ysgrifbin y Goruchaf, y bu sôn amdano yn Llyfrau Duw, Arglwydd yr Orseddfainc fry a’r ddaear isod.


*Yna bydded iddo sefyll yn syth a dweud:

O Arglwydd pob peth sy’n bod a Meddianwr pob peth gweledig ac anweledig!  Rwyt yn canfod fy nagrau a’r ocheneidiau a ddaw o’m genau, ac yn clywed fy ngriddfan, fy wylofain a galarnad fy nghalon.  Trwy Dy nerth! Cadwodd fy nhroseddau fi’n ôl rhag nesáu atat Ti, a daliodd fy mhechodau fi ymhell oddi wrth lys Dy sancteiddrwydd.  Mae Dy gariad, o fy Arglwydd, wedi fy nghyfoethogi, a chael fy ngwahanu oddi Wrthyt Ti wedi fy ninistrio, a phellter oddi Wrthyt Ti wedi fy nifa.  Erfyniaf Arnat trwy Dy gamre yn y diffeithwch hwn, a thrwy’r geiriau ‘Dyma fi. Dyma Fi’ y mae Dy Etholedigion wedi eu llefaru yn yr ehangder hwn, a thrwy anadliadau Dy Ddatguddiad, ac awelon tyner Gwawr Dy Amlygiad, i orchymyn y caf syllu ar Dy harddwch a gweld pa beth bynnag sydd yn Dy Lyfr.

*Yna  bydded iddo ddweud yr Enw Mwyaf Mawr dair gwaith, a phlygu i lawr â’i ddwylo’n gorffwys ar ei liniau, a dweud:

Moliant fyddo i Ti, O fy Nuw, am i Ti fy nghynorthwyo i’th gofio a’th foli ac amlygu i mi yr Hwn sy’n Ffynhonnell-Ddydd Dy arwyddion, ac wedi peri i mi wyro i lawr o flaen Dy Arglwyddiaeth, a darostwng fy hun o flaen Dy Dduwdod, a chydnabod yr hyn a lefarwyd gan Dafod Dy fawredd.

*Yna bydded iddo godi a dweud:

O Dduw, fy Nuw! Crymwyd fy nghefn gan faich fy mhechodau, a dinistriwyd fi gan fy esgeulustod.  Bob tro y byddaf yn ystyried fy nghamweddau i  a’th garedigrwydd Di, mae fy nghalon yn toddi o’m mewn, a’m gwaed yn berwi yn fy ngwythiennau.  Trwy Dy Harddwch, O Tydi, ddyhead y byd!  Mae gennyf gywilydd codi fy wyneb atat Ti, ac estyn fy nwylo hiraethus tuag at nef Dy Haelioni.  Fe weli Di, O fy Nuw, sut mae fy nagrau’n fy rhwystro rhag Dy gofio Di a mawrygu Dy rinweddau, O Tydi Arglwydd yr Orseddfainc fry a’r ddaear isod!  Erfyniaf arnat, trwy arwyddion Dy Deyrnas a dirgelion Dy Arglwyddiaeth i wneud â’r rhai a geri fel y mae’n gweddu i’th haelioni O Arglwydd pob peth sy’n bod, ac yn deilwng o Dy ras, O Frenin y gweledig a’r anweledig!

*Yna bydded iddo ddweud yr Enw Mwyaf Mawr dair gwaith, a phenlinio gyda’i dalcen ar y llawr, a dweud:

Moliant fyddo i Ti, O ein Duw, am fod wedi anfon i lawr atom yr hyn sydd yn ein tynnu ni’n nes atat Ti, ac yn rhoi i ni bob peth da a yrrwyd i lawr gennyt Ti yn Dy Lyfrau a’th Ysgrythurau.  Amddifyn ni, erfyniwn arnat, O fy Arglwydd, rhag y minteioedd o ddarfelyddion gwag a dychmygion ofer.  Tydi, mewn gwirionedd, wyt y Nerthol, yr Holl-Wybodus.

*Yna bydded iddo godi ei ben, ac eistedd, a dweud:

Tystiaf, O fy Nuw, i’r hyn y mae Dy Etholedigion wedi tystiolaethu iddo, a chydnabdyddaf yr hyn y mae trigolion yr holl-uchel Baradwys a’r rhai sydd wedi amgylchynu Dy Orseddfainc nerthol wedi cydnabod.  Eiddo Ti yw teyrnasoedd nef a daear, O Arglwydd y bydoedd!

-- Bahá'u'lláh
