+++
title = 'Prayer bpn6987 in Fiji'
author = 'Abdu'l-Bahá'
tags = ['lang-fj', 'bpn-unsorted']
+++
*(Na masu oqo, e vakaraitaki mai vei `Abdu’l-Bahá, ka vakayagataki e na Nona iBulubulu Tabu. E rawa tale ga ni cavuta e dua e na nona masu vakai koya ga, e vale.)

*“O koya yadua e cavuta na masu oqo e na dela ni yalo malumalumu kei na vakabauta, e na vakavurea na reki kei na yalo marau e utodra na Dauveiqaravi (`Abdu'l-Bahá) oqo; me vaka ga na veisotari vata kei Koya."

 
Sa i Koya ga na Vu ni Lagilagi!

O i Kemuni na Kalou, na noqu Kalou! E na yalomalumalumu kei na mata tagitagi, au sa laveta cake yani na ligaqu lala oqo kivei Kemuni, ka ubia na mataqu e na kuvu ni soso e na Nomuni Loqi Tabu oqori, e uasivita na i vakatagedegede cecere ni nodra kilaka na vuku, kei na nodra vakacaucau o ira kece ga era vakalagilagi Kemuni. Ni yalololoma ka raici ira sobu mada mai na Nomuni tamata, era sa yalomalumalumu ka tiko sese e na Nomuni mata ni katuba, ka ra vakaraica voli yani na i serau ni Nomuni veivosoti, ka Mo ni vakadromuci koya e na Wasawasa ni Nomuni loluma tawamudu.

Turaga! Oqo e dua na Nomuni tamata ligalala ka vakaloloma, ka vakadrukai e na nona gagadre me qaravi Kemuni, sa vesuki e na Ligamuni, ka vakamamasu tiko yani e na yalodina vei Kemuni, ka vakabauti Kemuni, ka tagi e Matamuni, ka kaci tiko yani vei Kemuni e na nona vakasaqarai Kemuni, ka kaya:

O i Kemuni Turaga, na noqu Kalou! Ni solia vei au na Nomuni veivuke me u qaravi ira na Nomuni daulomani, vakaukauwataki au e na noqu veiqaravi vei Kemuni, vakararamataka na vacuvacu ni mataqu e na rarama ni veivinakati e loma ni Nomuni valenilewa tabu, kei na soromasu ki na Nomuni matanitu ni lagilagi.

Ni vukei au me u tu rawa vakataki au e na i curucuru vakalomalagi ki na Nomuni matamata, ka vukei au tale ga me u vagalalataki mai e na veika kece ga e na loma ni Nomuni i tikotiko tabu vakayalo. Turaga! Ni solia mada me u gunu mai na bilo tabu ni tiko taudua; e na kena i ubi Mo ni vakasulumi au kina, kei na loma ni kena wasawasa ni vakadromuci au kina. Ni qisi au me u bau dua na kuvu ni soso e na gaunisala e nodra na Nomuni daulomani,ka vakadonuya mada me u sa bau cabora yani ki cake na yaloqu e na vuku ni kena vakaturagataki na vuravura oqo e na mawe ni yavadra na Nomuni digitaki ka ra lakova na Nomuni gaunisala, O i Kemuni na Turaga ni Lagilagi e na i tikotiko Cecere duadua.

E na masu oqo sa kacivi tiko kina na Nomuni dauveiqaravi oqo, e na kabu ni mataka kei na lomaloma ni bogi. Ni vakavotukanataka mada na gagadre ni lomana, I Turaga! Ni serauna na yalona, vakamarautaka na utona, vakacaudreva na nona cina, me rawa kina ni qarava na Nomuni iNaki kei ira na Nomuni dauveiqaravi.

Sa i Kemuni ga na Dauveisaututaki, na Dauveinanumi, na Dauloloma Soli wale Duadua ga, na Lagilagi, na Dauveivosoti, na Dauloloma.
