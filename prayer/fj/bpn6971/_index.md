+++
title = 'Prayer bpn6971 in Fiji'
tags = ['lang-fj', 'bpn6971']
+++
Mo ni vakalagilagi ga, O i Kemuni na noqu Kalou! O i au e dua vei ira na Nomuni dauveiqaravi, ka u sa dau vakabauti Kemuni kei na Nomuni veivakatakilakila. O ni sa raica ni u sa vakanamata yani ki na katuba ni Nomuni veivosoti, ka vagolea na mataqu ki na gaunisala ni Nomuni dauloloma ka yalovinaka. Au masuti Kemuni, e na Nomuni veiyaca buli uasivi duadua kei na Nomuni i tovo cecere duadua me dolava mada ki na mataqu na toba ni Nomuni i solisoli loloma. Ni vukei au, gona kina, me u vakayacora na veika sa vinaka, O i Kemuni na i Taukei ni vei yaca kece ga kei na i vakarau vinaka kece ga.

Au dravudravua, O i Kemuni Turaga, ia O i Kemuni na Vutuniyau. Au sa vakanamata yani kivei Kemuni, ka kaliraki au tani mai e na veika kece ga ka vakavo ga O i Kemuni. Au vakamamasu vei Kemuni, Mo ni kakua mada ni sogota vei au, na mudre ni cagi ni Nomuni loloma malumu, ka kakua ni O ni vakalatia vei au na ka O ni vakarautaka me nodra o ira era sa digitaki e na kedra maliwa na Nomuni tamata dauveiqaravi.

Ni kauta laivi mada na i ubi mai na mataqu, O i Kemuni na noqu Turaga, ka me u raica ka kila rawa kina na ka O ni gadreva vei ira na Nomuni ka buli, ka kunea rawa, e na i vakatakarakara kece ni cakacaka ni Ligamuni, na i vakatakila kila ni Nomuni kaukauwa tawa yalani. Ni vakacuruma ki yaloqu I noqu Turaga, na Nomuni veivakatakilakila lelevu, ka kauti au laivi mai e na loma ni veika dau veivakamalumalumutaki kece kei na veigagadre ca ni lomaqu. Mo ni vola, mada, vei au na veika vinaka me baleta na vuravura oqo kei na vuravura sa bera mai, O ni sa kaukauwa Mo ni vakayacora na veika e marau kina na Lomamuni. E sega tale ni dua na Kalou ia O i Kemuni ga, na Vu ni Lagilagi, O Koya era sa vakasaqara na tamata kece ga na Nona veivuke.

Au sa vakaraitaka yani na noqu vakavinavinaka, O i Kemuni na noqu Turaga, e na Nomuni sa vakayadrati au mai na moce, vakauqeti au, ka vakavurea vei au e dua na gagadre me u kila na ka era sega ni kila rawa e vuqa na Nomuni Dauveiqavavi. O koya gona, Mo ni vakarawarawataka vei au, O i Kemuni na noqu Turaga, me raici mada, e na vu ni loloma e na Vukumuni kei na vuku ni Nomuni yalomarau, me baleta na veika O ni gadreva ka taleitaka. Sa i Koya ga, e na levu ni Nona kaukauwa kei na Nona i tutu cecere, era sa vakadinadinataka na veika kece ga.

Sa sega tale ni dua na Kalou O i Kemuni ga, na Vu ni iGu Cecekia, na Dauveivakalougatataki.

-- Bahá'u'lláh
