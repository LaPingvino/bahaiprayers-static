+++
title = 'Prayer bpn6989 in Fiji'
author = 'Bahá'u'lláh'
tags = ['lang-fj', 'bpn-unsorted']
+++
*E volai e na i Vola Tabu ni Lawa (Na Kitab-i-Aqdas): “Keimami sa vakaroti kemuni mo ni masu ka lolo e na gauna e dodonu mo ni sa yalomatua kina (yabaki 15); oqo e sa vakarota na Kalou, na nomu Kalou ka nodra Kalou na nomuni qase.... O ira era lako e na dua na i lakolako yawa, o ira na tauvimate, o ira na vakasucu kei ira na tiko bibi era sega ni okati e na lolo.... Mo kakua ni kana se gunu, mai na cadra ni matanisiga me yacova ni sa dromu, ka qarauna mo kakua ni rawai e na veivakatovolei ni gagadre ni yalomu ka vakaleqa na veivakalougatataki e sa virikotori tu e na iVolatabu oqo."

*Na gauna ni Lolo e dau tekivu e na i ka 2 ni Maji ka cava e na i ka 20 ni Maji.

 
Au masuti Kemuni, I noqu Kalou, e na Nomuni iVakatakilakila kaukauwa, kei nai vakaraitaki ni Nomuni veiyalayalati loloma e na kedra maliwa na tamata, me kakua ni u wiliki tani mai na matamata ni koro ni tiko veivolekati kei Kemuni, ka me u kakua ni vakamalumalumutaki e na vakanuinui au a virikotora tu me baleta na ivakatakilakila ni Nomuni dauloloma e na kedra maliwa na Nomuni ibulibuli. Ni raici au mai, I noqu Kalou, ni u sa tautauri matua tiko ki na Yacamuni, na Ka Tabu Duadua, na Ka Serau Duadua, na Ka kaukauwa Duadua, na Ka Uasivi Duadua, na Ka Vakacerecerei Duadua, na Ka Lagilagi Duadua, ka u tatakube tale tiko ga e na bele ni sulu ka ra kubeta tiko o ira kece era tiko e na vuravura oqo kei na vuravura sa bera mai.

 
Au masuti Kemuni, I noqu Kalou, e na rogo kamikamica duadua ni Domomuni kei na Nomuni Vosa vakacerecerei duadua me kauti au mada vakavoleka ki na katuba ni Nomuni i tikotiko tabu, ka me u kakua ni vakalolomataki e na noqu kau tani vakayawa mai e na yaloyalo ni Nomuni veivosoti kei na veivakarurugi ni Nomuni loloma soli wale. Ni raici au mai, I noqu Kalou, ni u sa tautauri matua tiko ki na Yacamuni, na Ka Tabu Duadua, na Ka Serau Duadua, na Ka kaukauwa Duadua, na Ka Uasivi Duadua, na Ka Vakacerecerei Duadua, na Ka Lagilagi Duadua, ka u tatakube tale tiko ga e na bele ni sulu ka ra kubeta tiko o ira kece era tiko e na vuravura oqo kei na vuravura sa bera mai.

 
Au masuti Kemuni, I noqu Kalou, e na lagilagi kei na serau ni bekabeka ni Matamuni kei na rarama ni Nomuni tutu lagilagi, ka cila sobu mai e na lomalagi e cake sara, ka me vakayarayarataki au yani e na i boi talei ni Nomuni ukuuku, ka vakavuna me u gunu e na waini digitaki ni Nomuni sakisaki. Ni raici au mai, I noqu Kalou, ni u sa tautauri matua tiko ki na Yacamuni, na Ka Tabu Duadua, na Ka Serau Duadua, na Ka kaukauwa Duadua, na Ka Uasivi Duadua, na Ka Vakacerecerei Duadua, na Ka Lagilagi Duadua, ka u tatakube tale tiko ga e na bele ni sulu ka ra kubeta tiko o ira kece era tiko e na vuravura oqo kei na vuravura sa bera mai.

 
Au masuti Kemuni, I noqu Kalou, e na drau ni Ulumuni ka liwa baleta koto na Matamuni, me vaka kina na kena toso baleta na Nomuni peni uasivi e na vei draunipepa ni Nomuni iVola Tabu, me tabonaka kina na i balebale vuni e na kedra maliwa na veimatanitu ni Nomuni ibulibuli, ka me laveti au me u qarava rawa kina na Nomuni Cakacaka, ia me u kakua ni bale i muri, se me u vakaleqai e na nodra veivakacacani o ira ka ra dau vosa vakacacataka na Nomuni veivakatakilakila ka ra dau vuki tani tale ga e Matamuni. Ni raici au mai, I noqu Kalou, ni u sa tautauri matua tiko ki na Yacamuni, na Ka Tabu Duadua, na Ka Serau Duadua, na Ka kaukauwa Duadua, na Ka Uasivi Duadua, na Ka Vakacerecerei Duadua, na Ka Lagilagi Duadua, ka u tatakube tale tiko ga e na bele ni sulu ka ra kubeta tiko o ira kece era tiko e na vuravura oqo kei na vuravura sa bera mai.

 
Au masuti Kemuni, I noqu Kalou, e na vuku ni Yacamuni O ni a bulia me Tui ni Veiyaca kece, ka me ra vakamarautaki kina o ira kece era tiko mai lomalagi kei ira kece era tiko e vuravura, me rawa kina vei au me u vakanamata yani ki na i Vola Siga ni Nomuni iUkuuku, ka Mo ni solia vei au na waini ni Nomuni sakisaki. Ni raici au mai, I noqu Kalou, ni u sa tautauri matua tiko ki na Yacamuni, na Ka Tabu Duadua, na Ka Serau Duadua, na Ka kaukauwa Duadua, na Ka Uasivi Duadua, na Ka Vakacerecerei Duadua, na Ka Lagilagi Duadua, ka u tatakube tale tiko ga e na bele ni sulu ka ra kubeta tiko o ira kece era tiko e na vuravura oqo kei na vuravura sa bera mai.

 
Au masuti Kemuni, I noqu Kalou, e na vuku ni Vale Tabu e na Nomuni itutu vakaturaga o koya sa serauna tu na delana cecekia duadua, kei na doka ni Vale veivakarurugi ni Nomuni Veivakatakila e na dela ni veidelana cecekia duadua, me na vukei au vakavinaka sara e na kena vakayacori na veika sa lewai mai me vaka na Lomamuni kei na Nomuni inaki me vaka O ni a vakatakila. Ni raici au mai, I noqu Kalou, ni u sa tautauri matua tiko ki na Yacamuni, na Ka Tabu Duadua, na Ka Serau Duadua, na Ka kaukauwa Duadua, na Ka Uasivi Duadua, na Ka Vakacerecerei Duadua, na Ka Lagilagi Duadua, ka u tatakube tale tiko ga e na bele ni sulu ka ra kubeta tiko o ira kece era tiko e na vuravura oqo kei na vuravura sa bera mai.

 
Au masuti Kemuni, I noqu kalou, e na vuku ni Nomuni Totoka e na kena serauna tu na delana ni bula tawamudu, na i serau ka vakavuna me cuva sobu kina e na vakamamasu na veidelana cecere duadua, ka vakalagilagi e na domo ni lali rogo vinaka, me rawa kina ni ka wale vei au na veika kece au taukena, ia me u bula ga e na veika kece sa mai vei Kemuni. Ni raici au mai, I noqu Kalou, ni u sa tautauri matua tiko ki na Yacamuni, na Ka Tabu Duadua, na Ka Serau Duadua, na Ka kaukauwa Duadua, na Ka Uasivi Duadua, na Ka Vakacerecerei Duadua, na Ka Lagilagi Duadua, ka u tatakube tale tiko ga e na bele ni sulu ka ra kubeta tiko o ira e na vuravura oqo kei na vuravura sa bera mai.

 
Au masuti Kemuni, I noqu Kalou, e na vukudra na iLumuti ni Yacamuni, na Daulomani Duadua ga, e na vuku i Koya e sa vakatakatataki kina na utodra na Nomuni daulomani ka laveti cake tale ga kina na yalodra kece sara na tiko e na vuravura oqo, ka me vukei au gona kina me u nanumi Kemuni e na kedra maliwa na Nomuni i bulibuli,ka me u vakalagilagi Kemuni e na kedra maliwa na Nomuni tamata. Ni raici au mai, I noqu Kalou, ni u sa tautauri matua tiko ki na Yacamuni, na Ka Tabu Duadua, na Ka Serau Duadua, na Ka kaukauwa Duadua, na Ka Uasivi Duadua, na Ka Vakacerecerei Duadua, na Ka Lagilagi Duadua, ka’u tatakube tale tiko ga e na bele ni sulu ka ra kubeta tiko o ira kece era tiko e na vuravura oqo kei na vuravura sa bera mai.

 
Au masuti Kemuni, I noqu Kalou, e na yavavala ni Nomuni Vuni Lote Tabu vakayalo kei na rogo malumu ni domo ni cagi ni Nomuni vosa mai na matanitu ni Veiyacamuni e vuqa, ka me kauti au vakayawa mai na veika sa sega ni lomamuni, ka me kauti au vakavoleka ga ki nai tikotiko sa serau tu mai kina o Koya na Tovure ni Siga ni Nomuni veivakatakilakila. Ni raici au mai, I noqu Kalou, ni u sa tautauri matua tiko ki na Yacamuni, na Ka Tabu Duadua, na Ka Serau Duadua, na Ka kaukauwa Duadua, na Ka Uasivi Duadua, na Ka Vakacerecerei Duadua, na Ka Lagilagi Duadua, ka u tatakube tale tiko ga e na bele ni sulu ka ra kubeta tiko o ira kece era tiko e na vuravura oqo kei na vuravura sa bera mai.

 
Au masuti Kemuni, I noqu Kalou, e na vuku ni iVola,o koya e na gauna vata ga e vosataki mai kina e na lewa ni Gusumuni, e vakavuna me tubu cake na wasawasa, kei na cagi me mudre mai, na vuanikau me vua vinaka mai, kei na vunikau me tutubu mai vakayauyau, kei na veika makawa kece me takali yani, kei na vei ubi kece me luvati tani, kei ira kece era soli ira vakatabakidua yani vei Kemuni, me ra gole yani ki na rarama ni veivakauqeti ni nudra Turaga, na Dauveivukei, ka me vakaraitaka vei au na ka e vuni koto e na Nomuni iyau talei ni kilaka ka taqomaki au tu e na lomanibai ni Nomuni vuku. Ni raici au mai, I noqu Kalou, ni u sa tautauri matua tiko ki na Yacamuni, na Ka Tabu Duadua, na Ka Serau Duadua, na Ka kaukauwa Duadua, na Ka Uasivi Duadua, na Ka Vakacerecerei Duadua, na Ka Lagilagi Duadua, ka u tatakube tale tiko ga e na bele ni sulu ka ra kubeta tiko o ira kece era tiko e na vuravura oqo kei na vuravura sa bera mai.

 
Au masuti Kemuni, I noqu Kalou, e na vuku ni katakata ka vakavuna me ra yadra mai kina o ira era Nomuni tamata digitaki ka Nomuni daulomani, kei na nodra veinanumi kei na veivakacaucautaki e na kida ni mataka caca, me ra wiliki au vata kei ira era sa rawata na veika O ni virikotora e na Nomuni iVola Tabu ka vakaraitaki mai e na Nomuni lewa. Ni raici au mai, ni u sa tautauri matua tiko ki na Yacamuni, na Ka Tabu Duadua, na Ka Serau Duadua, na Ka kaukauwa Duadua, na Ka Uasivi Duadua, na Ka Vakacerecerei Duadua, na Ka Lagilagi Duadua, ka u tatakube tale tiko ga e na bele ni sulu ka ra kubeta tiko o ira kece era tiko e na vuravura oqo kei na vuravura sa bera mai.

 
Au masuti Kemuni, I noqu Kalou, e na vuku ni rarama ni Matamuni o koya ka vakauqeti ira era  yawa yani vei Kemuni me ra sotava na matanimoto ni Nomuni Lewa uasivi, kei ira era sa dina vei Kemuni me ra sotava na nodra i seleiwau na Nomuni meca e na Nomuni sala, ka Mo ni vola mai vei au e na Nomuni Peni rokovi duadua na ka O ni sa vola me baleti ira na Nomuni tamata nuitaki kei ira na Nomuni tamata digitaki. Ni raici au mai, I noqu Kalou, ni u sa tautauri matua tiko ki na Yacamuni, na ka Tabu Duadua, na Ka Serau Duadua, na Ka kaukauwa Duadua, na Ka Uasivi Duadua, na Ka Vakacerecerei Duadua, na Ka Lagilagi Duadua, ka u tatakube tale tiko ga e na bele ni sulu ka ra kubeta tiko o ira kece era tiko e na vuravura oqo kei na vuravura sa bera mai.

 
Au masuti Kemuni, I noqu Kalou, e na vuku ni Yacamuni ka O ni sa dau vakarogoya mai kina na nodra kaci na dau taleitaki Kemuni, kei na nodra vuturi o ira era dau gadrevi Kemuni, kei na nodra tagi o ira era dau marautaka na tiko veivolekati kei Kemuni, kei na nodra kudru o ira era sa dina vei Kemuni, me vaka ni O ni sa vakayacora na veika era gadreva tu o ira era sa dau vakanuinui vakatabakidua vei Kemuni, ka ni O ni sa yalataka vei ira na ka era gadreva, e na vuku ga ni Nomuni loloma uasivi kei na Nomuni veivuke, kei na vuku ni Yacamuni e na loma ni wasawasa ni veivosoti e ua baleta yani na Matamuni, kei na o ni Nomuni loloma ka sobuti ira na Nomuni dauveiqaravi, me volai vakayadua kina vei ira era sa vuki yani vei Kemuni, ka ra vakamuria na lolo O ni a virikotora, me saumi kina na nodra cakacaka o ira era sega ni vosa rawa vakavo ga e na Nomuni veitawasei kei ira, ka ra biuta laivi na veika vakavuravura era taukena e na nodra sala vei Kemuni kei na nodra Iomani Kemuni.
 
Au masuti Kemuni, I noqu Kalou, e na Vukumuni kei na vuku ni Nomuni vakatakilakila, kei na Nomuni veivukei dina, kei na i serau ramase ni iVola Siga ni Nomuni iUkuuku, kei na Nomuni Veitabanikau Tabu, me ra vosoti mada kina o ira era sa taura matua tu na Nomuni lawa, ka vakamuria vakadodonu na ka O ni sa vakarautaka vei ira e na Nomuni iVola. Ni raici au mai, I noqu Kalou, ni u sa tautauri matua tiko ki na Yacamuni, na Ka Tabu Duadua, na Ka Serau Duadua, na Ka kaukauwa Duadua, na Ka Uasivi Duadua, na Ka Vakacerecerei Duadua, na Ka Lagilagi Duadua, ka u tatakube tale tiko ga e na bele ni sulu ka ra kubeta tiko o ira kece sara era tiko e na vuravura oqo kei na vuravura sa bera mai.
