+++
title = 'Prayer bpn12712 in Iban'
author = 'BahÃ¡'u'llÃ¡h'
tags = ['lang-iba', 'bpn-unsorted']
+++
Mulia meh Nuan, O Petara aku! Nuan ninga bala sulu
Nuan ti amat keran ke Nuan merampau ketegal beserara ari Nuan, lalu enggau sida ti udah ngelala nuan nyabak ketegal penyauh sida ari penatai Nuan. Buka ulih Nuan ba mua sida, O Tuhan aku, pintu penama berekat Nuan, awakka sida ulih masuk kia ari pemendar Nuan lalu senutuk enggau peneka Nuan, sereta tau bediri ba mua maligai kuasa-perintah Nuan, lalu ulih ninga sada-nyawa Nuan, lalu diterang ngena bebendang penampak mua Nuan.
Kering meh Nuan ngereja utai ti dikedeka Nuan. Nadai siku ulih ngelaban kuasa penegap perintah Nuan. Ari jeman kelia Nuan endang kediri, nadai orang ulih nanding, lalu nyentuk ke jemah ila deka seruran ari atas semua runding enggau semua ading ngenang Nuan. Nya alai, beri pengasih ba bala pengasuh Nuan nengah berekat enggau pemeri Nuan, lalu anang merinsaka sida ditagang ari tebing tasik penyemak Nuan. Enti Nuan ninggalka sida, sapa ke tau nyadika pangan sida; lalu enti Nuan ngelengkaka sida jauh ari Nuan, sapa ke ulih sinuka sida? Sida nadai Tuhan bukai kelimpah ari Nuan, nadai siku dikerindu tang Nuan. Intu sida enggau pementas Nuan nengah pemayuh berekat Nuan.
Nuan, sigi amat, endang Seruran Ngampun, ti Pemadu Penyinu
