+++
title = 'Prayer bpn12737 in Iban'
author = "Bahá'u'lláh"
tags = ['lang-iba', 'bpn-unsorted', "Bahá'u'lláh"]
+++
#Papan Tulis Ahmad
*"Semua sambiang obligatori, begulai enggau sekeda sambiang bukai ti nyengala, baka Sambiang Pengerai, Papan Tulis Ahmad, udah disikap Baha'u'lláh ngena pemisa enggau reti ia empu, Ialu patut diterima baka nya lalu patut disebut bala ti arap enggau pengarap sereta pengandal ati ti tunggang, awakka nengah nya sida tau masuk lebih semak ngagai randau enggau Petara, lalu ngasuh sida lebih agi dikelala ketegal nitihka adat enggau ajar Iya."
*— Ari siti surat ditulis ngarika Shoghi Effendi.


 Iya meh Raja, ti Nemu Semua, ti Pintar!
Peda, Burung Bul-Bul ari Serega belagu di atas pating Kayu ti Meruan, ngena pelandai ti kudus sereta manis, nerantang ngagai bala ti lurus berita pengaga penyemak Petara, ngangau bala ti arap dalam
Penyerakup Suchi ngagai balai Penatai Siku ti Mentas, madah ngagai bala ti udah ngingkaska diri pesan ti udah dipegari Petara, ti Raja, ti Bemulia, ti nadai ulih Banding, ngiring bala ti dikerindu ngagai penuduk ti tuchi sereta ngagai Pemajik ti beperenching tu.
Amat bendar tu meh Pemajik ti Pemadu Besai, dipadah dalam semua Kitab bala Seruan, nengah Sida semua pengamat deka dikelala ari penyalah lalu pemintar tiap jaku- tangkan deka diuji. Amat endar Iya meh Kayu Pengidup ti mansutka buah Petara, ti Tinggi, ti Bekuasa, ti Gagah.
O Ahmad! Nuan meh nyadika saksi ianya amat bendar Iya meh Petara lalu nadai Petara kelimpah ari Iya, ti Raja, ti Penyaga, ti Nadai Banding, ti Pemadu Bisa. Lalu Siku ti udah dianjung Iya ti benama Ali* endang Siku ti amat ari Petara, ke alai jaku-tangkan Iya diturut semua kitai.
Sebut: O mensia ngasika undang-undang Petara, ti udah ditetapka dalam Bayán ulih Iya ti Mulia, Siku ti Pintar. Amat bendar Iya meh Raja ke semua Seruan lalu Kitab Iya meh Indu Kitab nya alai kelala ulih kita.
Baka nya meh Burung Bul- Bul nyadaka kangau Iya ngagai nuan ari rumah jil tu. Iya mesti ngenataika pesan ti nyemetak tu. Sebarang sapa ti deka, awakka iya limpang ari lalau tu, lalu sebarang sapa ti deka awakka iya milih menasan nuju Tuhan iya.
O mensia, enti kita nyangkal genteran tu, nama penerang dikena kita udah arapka Petara? Bantaika ia, O raban kita ti salah.
Ukai, ba jari Iya Siku ti ngembuan semengat Aku, sida enda, lalu tetap enda ulih ngereja tu, taja pen sida begulai nyaup pangan diri.
O Ahmad! Anang enda ingat ke semua pemisi Aku lebuh Aku nadai. Kingatka hari Aku lebuh maya hari nuan, sereta pemerinsa Aku enggau diburu ke dalam rumah jil ti jauh tu. Lalu chukup tegap meh nuan dalam pengerindu ke Aku awakka ati nuan enda rawan, taja pen pedang munsuh berujan mepat nuan lalu semua serega enggau dunya angkat ngelaban nuan.
Uji nuan baka daun api ngagai bala munsuh Aku lalu sungai pengidup ti meruan ngagai bala ti dikerindu Aku, lalu anang baka sida ti kakang.
* Báb
Lalu enti nuan tejanggal laban pemedis dalam menasan Aku, tauka dikemalu ketegal Aku, anang meh nuan tusah ketegal nya.
Bepanggai ba Petara, Petara nuan sereta Tuhan ke apai- indai nuan. Laban mensia tesat dalam menasan igau sengapa, nadai pengelansik meda Petara ngena mata sida empu, tauka ninga Pelandai Iya ngena pending sida empu. Baka nya meh Kami udah nemu sida, baka ti dipeda
Nuan.
Baka nya meh pengarap ngapa sida udah nyadi tirai antara sida enggau ati sida lalu ngelimpang sida ari menasan Petara, ti Tinggi, ti Gagah.
Uji nuan tetap ba diri empu ianya amat bendar, iya ti ngerarika diri ari Pemajik tu udah mega ngerarika diri ari bala Seruan ti dulu lalu mandangka penyumbung ngagai Petara ari jeman kelia nyentuk ke jemah ila.
Pelajar bebendar Papan Tulis tu, O Ahmad. Besampi ngena tu lebuh maya hari nuan lalu anang matak diri ari nya. Laban amat bendar, Petara udah ngeletak ngagai orang ti besampi nya, upah seratus genselan- pengarap enggau pengawa dalam kedua- dua dunya. Semua pengasih tu udah dichiri Kami ba nuan nyadi ke pemeri ari Kami sereta pengasih ari penatai Kami, awakka nuan nyadi sida ti beterima kasih.
Nengah Petara! Enti sema iya siku dituntung pemedis tauka penusah macha Papan Tulis tu enggau naka ia pengelurus ati, Petara deka muai penusah iya, mutarka penanggul iya lalu munaska pemerinsa iya.
Amat bendar, Iya ti Pengasih, ti Penyinu. Puji meh ngagai Petara, Tuhan ke semua dunya.
