+++
title = 'Prayer bpn12715 in Iban'
author = 'Abdu'l-BahÃ¡'
tags = ['lang-iba', 'bpn-unsorted']
+++
O Tuhan, Petara aku enggau Pengenduh aku lebuh maya penusah	aku!	Terabai	aku	enggau	Pengelindung	aku lebuh	maya	aku	kena	penusah!	Pengintu	enggau Penyelamat	aku	lebuh	maya	suntuk	lalu	lebuh pengelengau aku nyadi ke Kaban aku! Lebuh maya aku merampau nyadi ke Pengaum aku, lalu lebuh maya aku silu-ilu Nuan nyadi ke Pangan ti rindu! Nuan nyadi ke Pemuai ipuh penusah ati aku sereta Pengampun dosa aku!
Semina ngagai Nuan aku ngadap, minta bebendar ngagai Nuan enggau pengabis ati aku, runding aku enggau dilah aku, nerabai aku ari semua ti nyakal peneka Nuan ba rebak tu, rambau suchi penyerakup Nuan, lalu meresi aku ari semua pengamah ti deka nekul aku ari ngiga ayung kayu berekat Nuan, ti beresi sereta tuchi.
Beri pengasih, O Tuhan, ba sida ti lemah, asuh gerai sida ti sakit, lalu buai pengaus ti balat.
Kelantangka ruang dada ke alai api pengerindu Nuan udah bebara, lalu asuh ia mau ngena api pengerindu enggau roh serega Nuan.
Kelambika panggau suchi penyerakup ngena gagung pengudus, lalu engkah ba pala aku maskuta pengasih Nuan.
Terangka mua aku ngena panchar serayung pemisi Nuan, lalu enggau pengasih saup aku bejalaika pengawa ba pemetung kudus Nuan.
Asuh ati aku melumpa ngena pengerindu ke utai tempa Nuan lalu kemendarka aku awakka tau nyadi ke tanda pengasih Nuan, nyadi ke kelai berekat Nuan, ti ngemansangka penyerakup ba bala ti dikerindu Nuan, angkun ngagai Nuan, menyanyi puji Nuan sereta enda ingat ke diri tang meruan ingat ke enggi Nuan.
O Petara! Petara aku! Anang ngelaungka ari aku puput angin tembang enggau pengasih Nuan, lalu anang ngemelu aku ari telaga bantu enggau pengasih Nuan.
Di baruh ayung sayap penyaga Nuan asuh aku ngenduh, lalu tenggau ba aku perening mata Nuan ti nyaga semua.
Telipika dilah aku muji nama Nuan ba bala rayat Nuan, awakka sada aku tau di dinga ba gempuru besai lalu ari mulut aku tau mansutka panjah puji Nuan.
Nuan, amat bendar, ti Bepengasih, ti Dikemulia, ti Tegap, ti Pemadu Bisa.
