+++
title = 'Prayer bpn7616 in Kreyol Ayisyen'
author = "Bahá'u'lláh"
tags = ['lang-ht', 'bpn-unsorted']
+++
Nan Non Bondye, Sila a Ki Pi Ansyen an, Pi Gran an. 
	Vrèman kè moun sensè yo ap dechire ak dife separasyon: Kote ekla limyè ki parèt nan Figi Ou, O Byeneme mond yo? 
	Sila yo ki pwòch Ou rete abandone nan fènwa dezolasyon an: Kote limyè maten an ki soti nan rankont avèk Ou, O Dezi tout mond yo?
	Kò moun Ou te chwazi yo ap tranble sou sab nan peyi lwen yo: Kote lanmè prezans Ou, O Ou menm Ki Chame kè yo nan tout mond yo? 
	Men ki gen gran anvi leve nan lapriyè nan direksyon syèl gras ak bonte Ou a: Kote lapli benediksyon Ou yo, O Ou menm Ki Reponn tout mond yo? 
	Enkredil yo leve pou fè opresyon toupatou: Kote pouvwa k’ap domine a ki soti nan plim Ou k’ap bay lòd yo, O Ou menm Ki Pote Viktwa sou tout mond yo? 
	Chen yo ap jape fò nan tout direksyon: Kote lyon ki nan forè pisans Ou an, O Ou menm K’ap Bay Chatiman nan mond yo?
	Maladi kè glase te tonbe sou tout limanite: Kote chalè lanmou Ou, O Dife tout mond yo? 
	Kalamite te rive nan pi wo nivo li: Kote siyn sipò Ou yo, O Sovè tout mond yo? 
	Fènwa te vlope pi fò nan pèp yo: Kote limyè glwa Ou a, O Ekla tout mond yo? 
	Venn kou lèzòm ap pete nan chèche fè mechanste: Kote epe vanjans Ou yo, O Ou menm K’ap Detwi mond yo? 
	Imilyasyon te desann nan pi ba nivo li: Kote prèv glwa Ou yo, O Glwa mond yo? 
	Tristès te atake Sila a Ki Pote Non Ou, Tout-Mizèrikòdye a: Kote lajwa ki nan Douvanjou Revelasyon Ou an, O Sous Kontantman mond yo? 
	Gran chagren te tonbe sou tout pèp ki sou latè: Kote banyè satisfaksyon Ou yo, O Jwa tout mond yo?
	Ou wè Solèy siyn Ou yo vwale anba kritik mechan yo: Kote dwèt pisans Ou an, O Pouvwa mond yo? 
	Yon gran swaf te akable tout lèzòm: Kote rivyè bonte Ou a, O Mizèrikòd mond yo? 
	Gran anvi pou byen materyèl te mete tout limanite nan prizon: Kote moun k’ap bay egzanp detachman an, O Senyè tout mond yo? 
	Ou wè Mwen menm yo te maltrete a pou kont Mwen nan egzil: Kote lame selès la ki anba Zòd Ou, O Souveren mond yo? 
	Lemonn bliye Mwen nan yon peyi etranje: Kote modèl fidelite yo, O Konfyans mond yo?
	Soufrans lamò te mete men sou tout moun: Kote lanmè lavi etènèl Ou k’ap monte a, O Lavi mond yo? 
	Satan te lage nan zòrèy tout kreyati souf sijèsyon li yo: Kote dife zetwal filant Ou an, O Limyè tout mond yo?
	Pasyon fè preske tout limanite soule, fè yo vire do bay sa ki kòrèk: Kote sous sentete yo, O Dezi mond yo? 
	Ou wè Mwen menm lemonn te maltrete a kache anba vwal opresyon yo pami pèp peyi Lasiri: Kote ekla solèy Ou k’ap leve a, O Limyè mond yo? 
	Ou wè y’ap anpeche Mwen lanse mesaj la: Alò, ki kote melodi Ou yo pral soti, O Wosinyòl mond yo? 
	Pi fò nan pèp yo vlope nan sipèstisyon ak imajinasyon initil: Kote moun Ou yo k’ap bay egzanp fèmte, O Garanti mond yo?
	Bahá a ap nwaye nan yon oseyan tribilasyon: Kote Lach delivrans Ou an, O Sovè tout mond yo? 
	Ou wè Douvanjou diskou Ou a nan fènwa kreyasyon an: Kote solèy ki nan syèl gras Ou a, O Ou menm Ki Pote Limyè pou tout mond yo?
	Lanp laverite ak sentete yo, lanp lwayote ak onè yo, te etenn: Kote siyn kolè Ou k’ap vanje a, O Ou menm K’ap fè mond yo Bouje? 
	Èske Ou kapab wè menm yon moun k’ap pran ka Manifestasyon Ou an, oubyen ki reflechi sou sa ki te rive Li nan chemen lanmou Ou? Kounyeya men plim Mwen an sispann ekri, O Byeneme mond yo. 
	Branch ki pou Pyebwa Diven an kase tonbe atè akoz fòs van tanpèt desten an: Kote bandwòl sipò Ou yo, O Defansè tout mond yo? 
	Figi Bahá a kache nan pousyè medizans: Kote briz konpasyon Ou yo, O Mizèrikòd mond yo? 
	Kostim ladwati a te vin sal nan men pèp malonèt yo: Kote abiman sentete Ou a, O Bèlte mond yo? 
	Lanmè gras la sispann fè mouvman akoz tout sa men lèzòm te fè: Kote vag bonte Ou yo, O Dezi tout mond yo? 
	Pòt k’ap mennen nan Prezans Diven an vin fèmen akoz opresyon enmi Ou yo: Kote kle benediksyon Ou an, O Ou menm Ki Detake mond yo? 
	Van opozisyon kont otorite yo te soufle pwazon li, fè fèy yo vin jòn: Kote gwo lapli ki soti nan nyaj bonte Ou yo, O Ou menm Ki Bay pou tout mond yo?
	Linivè a fènwa ak pousyè peche yo: Kote dous briz padon Ou yo, O Ou menm K’ap Padone tout mond yo? 
	Jèn sa a chagren nan yon peyi sech: Kote lapli gras selès Ou a, O Ou menm Byenfetè tout mond yo? 
	O Plim Siprèm nan, Mwen te tande apèl Ou ki pi dous la nan Wayòm etènèl la: Vire zòrèy Ou pou tande sa Lang Grandè a ap di, O Ou menm mond yo te maltrete a. 
	Si se pa t’ pou fredi a, kijan chalè pawòl Ou yo t’ap fè gen viktwa, O Ou menm Ki Esplike mond yo? 
	Si se pa t’ pou kalamite yo, kijan solèy pasyans Ou an t’ap fè klere, O Limyè mond yo? 
	Ou pa dwe tris poutèt mechan yo. Bondye te kreye Ou pou fè fas e reziste, O Pasyans mond yo? 
	Sa te dous lè douvanjou Ou te parèt nan syèl Alyans lan pami moun ki revolte kont otorite a, epi anvi Ou genyen pou jwenn Bondye te dous osi, O Lanmou tout mond yo. 
	Poutèt Ou menm, drapo endepandans lan te plante sou tèt mòn ki pi wo yo, epi lanmè bonte a te monte, O Ou menm Ki Gran Kontantman lemonn yo. 
	Poutèt separasyon Ou, Solèy Linyon an te reyisi klere, epi peyi Linite a te vin bèl akoz egzil Ou yo. Rete pasyan, O Ou menm Ki Egzile a pou mond yo. 
	Mwen te fè imilyasyon sèvi kòm kostim glwa a, epi soufrans sèvi kòm dekorasyon an bò tanp Ou, O Fyète mond yo. 
	Ou wè kè yo ranpli ak lahèn, men pito Ou fè tankou Ou pa wè sa, O Ou menm Ki Kache peche mond yo. 
	Lè ou wè epe yo soti nan fouwo yo, avanse devan! Lè flèch yo ap file, mache an anvan! O Sakrifis mond yo.
	Èske Ou ap rele, oubyen èske Mwen pral rele? Pito Mwen pral kriye poutèt ti kantite moun ki pran ka Ou, O Ou menm Ki te fè rèl yo parèt nan mond yo. 
	An verite, Mwen te tande apèl Ou, O Byeneme Tout-Gloriye a; e kounyeya figi Bahá a anflame avèk chalè difikilte e avèk dife pawòl Ou k’ap klere; Li te leve avèk fidelite nan lotèl sakrifis la, pandan L’ap gade nan direksyon bon plezi Ou, O Ou menm Ki Bay Lòd nan tout mond yo. 
	O ‘Alí-Akbar, remèsye Senyè Ou poutèt Epit sa a kote ou kapab respire pafen dousè Mwen an, e kote ou kapab konprann sa ki te rive Mwen sou chemen Bondye, Sila a yo Adore a nan tout mond yo. 
	Si tout sèvitè yo ta li epi reflechi sou Epit sa a, pral gen yon dife ki limen nan venn yo ki pral mete dife nan tout mond yo.
