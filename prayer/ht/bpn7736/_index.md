+++
title = 'Prayer bpn7736 in Kreyol Ayisyen'
author = "Báb"
tags = ['lang-ht', 'bpn-unsorted']
+++
*Nan Non Bondye, Senyè a Ki gen yon majeste k’ap domine tout bagay, Sila a Ki Dirije Tout Bagay.
Sanntifye se Senyè a Ki kenbe nan men Li sous tout otorite. Li kreye tout sa Li vle avèk pouvwa kòmandman Pawòl Li; Li bay lòd pou li “Fèt,” epi vrèman li fèt. Se Li menm Ki te gen pouvwa otorite anvan an, epi pouvwa sa a pral rete pou Li pou tout tan. Li bay laviktwa ak nenpòt moun Li vle, avèk pisans lòd Li. Li se vrèman Sila a Ki Plen Pouvwa a, Toupisan an. Se Li Ki posede tout glwa ak majeste nan wayòm Revelasyon ak Kreyasyon yo ak nan tout sa ki egziste nan mitan yo de a. An verite, se Li menm Ki Pisan an, Tout Gloriye a. Depi tout etènite se Li Ki te Sous pouvwa viktorye a epi Li pral rete menm jan an pandan tout etènite. Li se vrèman Senyè pisans ak pouvwa a. Tout wayòm syèl la ak tè a ak kèlkeswa sa ki nan mitan yo de a se pou Bondye, epi pouvwa Li domine tout bagay. Tout trezò sou tè a ak nan syèl la ak nan kèlkeswa sa ki nan mitan yo de a se pou Li, epi pwoteksyon Li kouvri tout bagay. Li se Kreyatè syèl la ak tè a ak kèlkeswa sa ki egziste nan mitan yo, vrèman Li se temwen tout bagay. Li se Senyè Jijman an pou tout sa ki rete nan syèl la ak sou tè a ak tout sa ki rete nan mitan yo de a, vrèman Bondye rapid nan jijman Li. Li fikse mezi ki etabli a pou tout sa ki nan syèl la ak sou tè a ak tout sa ki nan mitan yo. An verite, se Li menm Ki Pwotektè Siprèm nan. Li kenbe nan men Li kle ki pou syèl la ak tè a ak tout bagay ki nan mitan yo. Daprè pwòp plezi pa Li, Li voye favè Li yo, avèk pouvwa kòmand Li. Vrèman gras Li antoure tout bagay, epi se Li menm Ki Konnen Tout Bagay.
Se pou nou di: Bondye sifi pou mwen; se Li menm sèl Ki kenbe anba kontwòl Li wayòm tout bagay. Li pwoteje tout sèvitè Li yo Li vle avèk pouvwa lame Li yo ki nan syèl la e ki sou tè a e ki nan tout sa ki nan mitan yo de a. An verite, je Bondye fikse sou tout bagay. 
Ou egzalte pi wo pase sa ki kapab mezire, O Senyè! Pwoteje nou kont sa ki rete devan nou, dèyè nou, sou tèt nou, nan men dwat nou, nan men goch nou, anba pye nou ak nan tout lòt direksyon kote ki gen danje. An verite, pwoteksyon Ou sou tout bagay pa kapab echwe.
