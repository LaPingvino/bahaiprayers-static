+++
title = 'Prayer bpn1391 in فارسی'
tags = ['lang-fa', 'bpn-unsorted']
+++
هواللّه
ای پروردگار، یاران را کامکار کن و به عبودیّت همدم و دمساز فرما، قلوب را نورانی فرما و وجوه را رحمانی کن تا بنیانِ محبّت و مهربانی در عالمِ انسانی تأسیس گردد و نوع بشر به یکدیگر مفتون و مهرپرور گردند، شرق دست در آغوشِ غرب نماید، فرنگ بی‌درنگ سبیلِ محبّت پوید، تُرک تاجیک را همدم داند و هم آغوش و مهربان شمرد، کلّ با هم در نهایتِ الفت و یگانگی معاشرت و مصاحبت نمایند، ذکرِ اغیار نشود، همدگر را آشنا و یار و غمگسار گردنـد. ای پـروردگار، ایـن شبِ تار را روزِ روشن فرما و این بغضِ و عداوت بینِ مِلل را به اُنس و محبّت مبدل کن تا عالمِ آفرینش آسایش یابد و جهان پر غرور از عالمِ اِلهی نصیبِ موفور جوید. تـوئی مقتدر و تـوانا و تـوئی بخشنده و درخشنده و بینا.

-- Abdu'l-Bahá
