+++
title = 'Prayer bpn1379 in فارسی'
tags = ['lang-fa', 'bpn1379']
+++
اِلهَا بی‌نيازا كَريما رَحيما مَلِكا مَالِكا
همه عباد تو اند و از كلمۀ تو از عدم به‌وجود آمدند و مُعتَرِفَند بر فقر خود و غنای تو و جهلِ خود و عِلمِ تو و ضَعفِ خود و اقتدارِ تو و عجزِ خود و سلطانِ تو. ای كريم ما را از اَمطارِ سماءِ رحمتت محروم منما و از امواجِ بحرِ كَرَمَت منع مكن. اين نهال‌های وجود به‌يدِ عنايت تو غرس شده  حال وقت ترقّی و نموّ است و منتظر نيسان عنايت تو و ربيع مَكرُمَت تو بوده و هست، از آب "وَ مِن اَلماءِ كُلُّ شَیءٍ حَيّ" ما را منع منما. آثارِ كَرَمَت از قبل در دانی و قاصی و مطيع و عاصی مشاهده شد و حال موجود و مشهود. پس به‌برهان ثابت شد كَرَمت محدود نبوده و عَفوت توقّف نكرده و جودت از موجودات منع نشده. در هر حال آثار فضل بی منتهايت به‌ابصار عدل و انصاف مشاهده شده و مي‌شود. نزدِ بَحرِ غُفران، عِصيانِ اين عباد مذكور نه و در عرصۀِ ثروت و غَنا  فقرِ و احتياجِ اين عباد را مقداری نه. از بدايعِ عَطايت مي‌طلبيم و دستِ رجا به‌بارگاه عظمتت بلند نموده‌ايم. ای غفّار، از ما به‌جودت درگذر و ای ستّار، به‌كَرَمَت سَتر نما و ای فضّال، فَضلَت را باز مَدار. مُجرميم ولكن از توايم محروم منما. بعيديم ولكن بِساطِ قُربت را آمِل و سائليم، ما را منع مكن. توئی راهنما و صاحب عطا. لا اِلهَ اِلاأَنتَ رَبُّ  العَرشِ وَ الثَّری وَ مالِكُ الآخِرَةِ وَ الاُولی.

-- Bahá'u'lláh
