+++
title = 'Prayer bpn1386 in فارسی'
tags = ['lang-fa', 'bpn1386']
+++
اِلهَا مَعبُودا مَقصُودا كَريما رَحيما
جانها از تو و اقتدارها در قبضۀ قدرتِ تو. هر كه را بلند كنی از مَلَك بگذرد و به‌مقامِ "وَ رَفَعناهُ مَكاناً عَلِيّاً" رسد و هر كه را بيندازی از خاك پست‌تر بلكه هيچ از او بهتر. پروردگارا، با تَباه كاری و گُناهكاری و عَدمِ پرهيزگاری مَقعَد صِدق مي‌طلبيم و لِقای مَليكِ مُقتدر مي‌جوئيم. اَمر اَمرِ تو است و حُكم آنِ تو و عَالَمِ قدرت زيرِ فرمانِ تو. هر چه كنی عدلِ صِرف است بَل فضلِ مَحض. يك تَجَلّی از تجلّياتِ اسمِ رحمانت رَسمِ عِصيان را از جهان براندازد و مَحو نمايد و يك نسيم از نسائمِ يوم ظهورت عالم را به‌خلعتِ تازه مُزيّن فرمايد. ای توانا، ناتوانان را توانائی بخش و مُردِگان را زندگی عطا فرما، شايد تو را بيابند و به‌دريایِ آگاهيت راه يابند و بر امرت مستقيم مانند. اگر از لُغاتِ مختلفۀ عالم عَرف ثنای تو مُتِضَوّع شود همه محبوب جان و مقصودِ روان، چه تازی چه فارسی، اگر از آن محروم ماند قابلِ ذكر نه، چه الفاظ چه معانی. ای پروردگار، از تو مي‌طلبيم كُلّ را راه نمائی و هدايت  فرمائی. توئی قادر و توانا و عالم و بينا.

-- Bahá'u'lláh
