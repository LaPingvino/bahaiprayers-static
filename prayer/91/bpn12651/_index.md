+++
title = 'Prayer bpn12651 in '
tags = ['lang-91', 'bpn12651']
+++
Uji barang sapa ti deka bejalai ngajar ngagai tempat bukai, bacha enggau silik sambiang tu baika nya ba bukit, ba padang pasir, ba tanah enggau ba tasik:
 O Petara! O Petara! Nuan meda pengelemi, pemaruh enggau basa aku nunga utai tempa Nuan; taja pia, aku udah arap bendar ke Nuan lalu angkat ngerembaika ajar Nuan ba bala pengasuh nuan ti kering, bepanggai ba kuasa enggau penegap Nuan.
O Tuhan! Aku tu burung ti patah sayap lalu ingin deka terebai ngagai ruang serega Nuan ti nadai sekat. Bakani aku ulih ngereja tu enti enda nengah penabat enggau pengasih Nuan, pengentap enggau bantu Nuan.
O Tuhan! Sinu meh ke pengelemi aku, lalu keringka aku ngena kuasa Nuan. O Tuhan! Sinu meh ke pengelembut aku, lalu bantu aku ngena penegap enggau kuasa-perintah Nuan.
O Tuhan! Enti seput Roh Kudus ngentapka utai tempa ti pemadu lemi, iya deka bulih semua utai ti dikingin iya lalu deka ngempu nama-nama utai ti dikedeka iya. Ke bendar, Nuan udah kala mantu bala pengasuh Nuan dulu suba lalu, taja pen sida nya utai tempa ti pemadu lemi, ti nadai bedaya ba bala pengasuh Nuan enggau ti nadai benama ba dunya tu, ari pemendar enggau penguat Nuan dia sida udah nyulut ngelui ari orang ti pemadu bemulia ba mensia Nuan enggau orang ti pemadu dipebasa ba semua mensia. Taja dulu suba sida baka indu buyah, tang diatu sida nyau nyadi raja menaul, taja dulu suba sida nya baka anak sungai, sida nyau baka tasik, ketegal ari pemeri enggau pengasih Nuan. Nengah bantu Nuan ti pemadu besai, sida udah nyadi, bintang ti manchar ari bingkai-langit pengelalau, burung ti belagu ba kebun bunga ros ti idup belama, singa ti negung ba kampung penemu enggau pemintar, enggau ikan paus ti nyemerai ba tasik pengidup.
Amat bendar, Nuan meh ti Penyayau, ti Bekuasa, ti Tegap, lalu ti Pemadu Pengasih ari ti bepengasih.

-- Abdu'l-BahÃ¡
