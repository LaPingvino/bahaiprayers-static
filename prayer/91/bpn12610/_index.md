+++
title = 'Prayer bpn12610 in '
tags = ['lang-91', 'bpn12610']
+++
#SAMBIANG OBLIGATORI Tl PANJAI
##DISEBUT SEKALI DALAM KANDANG DUAPULUH EMPAT JAM.
 
Barang sapa ti deka nyebut sambiang tu, uji iya bediri lalu nunga ngadap Petara, lalu, lebuh iya ti bediri dia, uji iya merening ke kanan enggau ke kiba, baka ti nganti pengasih Tuhan iya, ti Pemadu Bepengasih, ti Penyinu. Udah nya uji iya nyebut:
O Nuan	Tuhan	ke	semua	nama	lalu	Pengaga	semua
Serega! Aku minta enggau pemaruh ati ari Nuan nengah sida ti Endang Terebak-tawas Ayu Nuan ti enda dipeda, ti Pemadu Tinggi, ti Pemadu Tampak, awakka sambiang aku nyadi api ti nunu tirai ti udah nutup aku ari pemajik Nuan, lalu nyadi panchar ti ngiring aku ngagai tasik Penatai Nuan.
Udah nya uji iya ngangkat jari iya minta ngadap Petara berekat sereta tinggi meh Iya - lalu nyebut:
O Nuan ti Dikingin dunya sereta ti Dikerindu semua menua! Nuan meda aku nunga ngadap Nuan, Ialu nadai ditanggam sebarang orang bukai kelimpah ari Nuan, lalu bepegai ba rambu Nuan, ti endur riak Iya semua utai tempa udah begetar. Aku tu pengasuh Nuan, O Tuhan aku, sereta anak pengasuh Nuan. Peda aku bediri sedia deka ngereja peneka Nuan enggau pengingin Nuan, minta nadai utai bukai kelimpah ari penyamai peneka Nuan. Aku bebendar minta Nuan ari Tasik pengasih Nuan sereta ari Bintang- Siang berekat Nuan ngintu pengasuh Nuan nitih ke peneka enggau pengelantang Nuan. Ngena penegap Nuan ti jauh ngelui ari semua tela enggau puji! Sebarang utai ti dipegari Nuan endang buah ati aku lalu dikerinduka semengat aku. O Petara, Petara aku! Anang meda pengandal aku enggau kereja aku, tang semina peda peneka Nuan ti udah nyerangkap semua serega enggau dunya. Ngena Nama Nuan ti Pemadu Tebangkar, O Nuan Tuhan ke semua menua! Aku semina ingin ke utai ti dikingin Nuan, lalu semina rindu ke utai ti dikerindu Nuan.
Udah nya uji iya nyerugang, lalu kening iya meremi ngagai lantai (tanah), lalu nyebut:
Tinggi meh Nuan ngelui ari ading semua orang bukai kelimpah ari Nuan Empu, lalu ari pemereti utai bukai kelimpah ari Nuan.
Udah nya uji iya bediri lalu nyebut:
Gaga sambiang aku, O Tuhan aku, nyadika panchur ai pengidup ke alai aku tau idup meruan seagi agi Perintah Nuan bisi, lalu tau nyebut Nuan di tiap- tiap dunya ba semua dunya Nuan.
Udah nya uji iya sekali agi nengkadahka jari iya minta, lalu nyebut:
O Nuan ke alai lebuh beserara ari Nuan udah ngasuh ati enggau semengat anchur, lalu nengah api pengerindu Nuan selampur dunya udah ditungkun! Aku bebendar minta ari Nuan ngena Nama Nuan ke alai Nuan udah ngalahka semua utai tempa, anang matak ari aku utai ti bisi ba Nuan, O Nuan ti nguasa semua mensia! Nuan meda O Tuhan aku, temuai tu berumban ngagai rumah iya ti tinggi di baruh kanopi pegai- perintah Nuan sereta didalam kandang pengasih Nuan; lalu pengelanggar tu ngiga tasik pengampun Nuan; lalu siku ti baruh tu ngiga balai penampak Nuan; lalu utai tempa ti seranta tu ngiga dijir pengaya Nuan. Nuan meh bekuasa merintah sebarang utai ti dikedeka Nuan. Aku bempu saksi ianya Nuan meh patut dipuji ba kereja Nuan, sereta patut dititih meh tangkan-atur Nuan, lalu meruan nadai penekul ba peminta Nuan.
Udah nya uji iya ngangkatka jari iya, lalu nyebut tiga kali Nama Pemadu Tebangkar*. Udah nya uji iya meremi diri lalu jari iya diengkah ba pala patung ngadap Petara —beberekat sereta tinggi meh Iya— lalu nyebut:
Nuan meda, O Petara aku, bakani roh aku udah begetar ba kaki jari aku enggau perengka tubuh aku, dalam pengelengau iya deka nyembah Nuan, lalu dalam pengingin iya deka ngingatka Nuan sereta muji Nuan; baka ni iya besaksika utai ti endur Dilah Jaku-perintah Nuan udah nyadi ke saksi dalam perintah leka jaku Nuan sereta dalam serega penemu Nuan. Aku rindu, dalam gaya tu, O Tuhan aku, minta enggau pemaruh ati ari Nuan semua utai ti dikemisi Nuan, awakka aku tau nunjukka penyeranta aku, lalu ngemesaika pementas Nuan enggau pengaya Nuan, lalu tau ngaku pengurang kuasa aku Ialu ngayanka kuasa Nuan enggau penegap Nuan.
* Alláh-u-Abhá
Udah nya uji iya bediri lalu ngangkat jari iya dua kali minta, Ialu nyebut:
Nadai Petara bukai tang Nuan, ti Pemadu Tegap, ti Pemadu Pemisi. Nadai Petara bukai tang Nuan, ti Ngeletak, kenyau ari pun lalu ba pengujung. O Petara, Petara aku! Pengampun Nuan udah ngasuh aku berani, lalu pengasih Nuan udah ngeringka aku, Ialu kangau Nuan udah ngenanika aku, lalu berekat Nuan udah ngangkat aku sereta ngiring aku nuju Nuan. Sapa meh aku, enti enda ketegal nya, berani bediri ba pintu penama nuju nengeri penyemak Nuan, tauka nungaka mua aku ngadap penampak ti manchar ari serega peneka Nuan? Nuan meda, O Tuhan aku, utai idup ti papa tu nekung pintu berekat Nuan, lalu semengat ti tau lela tu ngiga sungai pengidup ti meruan ari jari pementas Nuan. Enggi Nuan nya meh perintah ba sebarang maya, O Nuan Tuhan ke semua nama; lalu enggi aku nya meh nyerahka diri sereta nerima enggau pengaga peneka Nuan, O Penempa serega!
Udah nya uji iya ngangkat jari iya tiga kali, lalu nyebut:
Lebih Bekuasa meh Petara ari genap iku ti bekuasa!
Udah nya uji iya nyerugang, lalu kening iya meremi ngagai lantai (tanah), lalu nyebut:
Kelalu tinggi meh Nuan ke puji sida ti semak enggau Nuan niki ngagai serega besemak enggau Nuan, tauka burung ati sida ti angkunka Nuan datai ba pintu penama Nuan. Aku besaksi ianya Nuan meh suchi ngelui semua penau sereta kudus ngelui semua nama. Nadai Petara bukai tang Nuan, ti Pemadu Tinggi, ti Pemadu Mulia.
Udah nya uji iya nudukka diri lalu nyebut:
Aku besaksi ba utai ti udah disaksika semua utai tempa, enggau Raban Malikat di atas, enggau bala ti diau ba Serega ti pemadu tinggi, lalu ngelui ari atas sida nya, Dilah Pemesai nya empu ari Bingkai- langit ti pemadu mulia, ianya Nuan meh Petara, lalu nadai Petara bukai kelimpah ari Nuan lalu Iya Siku ti udah dipegari ianya Penyelai ti Dipelalai, Lambang Pesaka, ke nengah Iya urup B enggau E (Be!) udah disambung sereta bejantil. Aku besaksi ianya Iya meh ti Ngempu nama ti udah ditulis ngena Pen ti Pengambis Tinggi, lalu Nuan ti udah dikenang dalam semua Kitab Petara, Tuhan ba Maligai ti di atas enggau ba tanah di baruh.
Udah nya uji iya bediri lurus lalu nyebut:
O Tuhan ke semua pengidup sereta Ngempu semua utai ti dipeda enggau ti enda dipeda! Nuan udah beratika ai mata aku enggau sera nyawa aku, sereta ninga demuh dada aku, enggau sedan sabak aku, lalu nemu penyinu ati aku. Ngena penegap Nuan! Penyalah aku udah nagang aku ari ke tebatak semak ngagai Nuan; lalu dosa aku udah ngerindang aku jauh ari balai pengudus Nuan. Pengerindu Nuan, O Tuhan aku, udah ngayaka aku, lalu beserara ari Nuan udah ngerusak aku, lalu jauh ari Nuan udah ngangus aku. Aku minta kasih Nuan ngena kelai tapa kaki Nuan ba kampung jerung tu, lalu ngena leka jaku "Ditu meh aku. Ditu meh aku," ti udah disebut Bala ti dipilih Nuan dalam pengeluas rampa dunya tu, lalu ngena seput Revelasyen Nuan enggau tiup ribut ti begadai- gadai ba Dini hari Pengayan Nuan, ngeletakka awakka aku tau merening pemajik Nuan lalu ngasika semua utai dalam Kitab Nuan.
Udah nya uji iya nyebut Nama Pemadu Tebangkar tiga kali, lalu meremi sereta jari iya diengkah ba pala patung, lalu nyebut:
Puji meh ngagai Nuan, O Petara aku, laban Nuan udah mantu aku ngingatka Nuan lalu muji Nuan, lalu udah ngasuh aku ngelala Nuan ti nyadi Terebak-tawas tanda-tanda Nuan, Ialu udah ngasuh aku meremi ke baruh lebuh betunga enggau Kuasa- Tuhan Nuan, lalu ngemaruhka diri ba mua Kuasa-Petara Nuan, lalu nerima utai ti udah disebut Dilah pemesai-kuasa Nuan.
Udah nya uji iya bediri lalu nyebut:
O Petara, Petara aku! Belakang aku nyau bungkuk laban tating dosa aku lalu nadai pengibuh aku udah ngerusakka aku. Lebuh aku ngenang penyalah kereja aku sereta pementas Nuan, ati aku anchur di dalam aku, lalu darah aku gesak dalam urat darah aku. Ngena Pemajik Nuan, O Nuan ti dikingin Dunya! Aku malu deka ngangkatka mua aku ngadap Nuan, lalu pengandal jari aku berasai malu deka diunjur ngagai serega pementas Nuan. Nuan meda, O Petara aku, bakani ai mata aku nagang aku ari ti ngingatka Nuan enggau muji pemanah Nuan, O Nuan Tuhan Maligai di atas enggau ba tanah di baruh! Aku minta Nuan ngena tanda Perintah Nuan enggau penyelai Pegai- Kuasa Nuan ngintu bala ti dikerindu Nuan ngena pementas Nuan, O Tuhan ke semua pengidup, lalu patut nerima berekat Nuan, O Raja ke utai ti dipeda enggau ti enda dipeda!
Udah nya uji iya nyebut Nama Pemadu Tebangkar tiga kali, lalu nyerugang sereta kening iya meremi ngagai tanah, lalu nyebut:
Puji meh ngagai Nuan, O Petara kami, laban Nuan udah ngirum ke baruh ngagai kami utai ti matak kami semak ngagai Nuan, lalu mekal kami enggau genap utai ti manah ti dikirum Nuan ke baruh dalam Bup Nuan enggau Kitab Nuan. Jaga kami, kami minta Nuan, O Tuhan aku, ari tepan pengelebu ngapa enggau igau sengapa. Nuan, amat bendar, ti Tegap, ti Pemadu Nemu.
Udah nya uji iya ngangkat pala diri, sereta nudukka diri, lalu nyebut:
Aku besaksi, O Petara aku, ke utai ti udah disaksika bala ti dipilih Nuan, lalu ngaku utai ti udah diaku raban ti diau ba Serega ti pemadu tinggi enggau sida ti udah ngelingi Maligai Nuan ti tegap. Perintah di dunya enggau di serega enggi Nuan, O Tuhan ke semua dunya!

-- Bahá'u'lláh
