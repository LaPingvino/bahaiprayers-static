+++
title = 'Prayer bpn10081 in Slovensky'
tags = ['lang-sk', 'bpn-unsorted']
+++
Vrav: Blahorečené buď Tvoje meno, ó Pane môj Bože! Úpenlivo Ťa prosím pri Tvojom mene, skrze ktoré jasne zažiarila nádhera svetla múdrosti, keď sa medzi ľudstvom dali do pohybu nebesia božského prehovoru, aby si mi milostivo pomohol Svojím nebeským utvrdením a umožnil mi, aby som medzi Tvojimi služobníkmi chválorečil Tvoje meno.
    Ó Pane! K Tebe som obrátil tvár, odpútaný od všetkého okrem Teba a pevne sa držiac lemu rúcha Tvojho rozmanitého požehnania. Preto uveď do pohybu môj jazyk, aby zvestoval to, čo uchváti mysle ľudí a rozradostní im dušu i ducha. Posilni ma vo Svojej veci tak, aby mi nebola zábranou prevaha utláčateľov medzi Tvojimi stvoreniami ani aby ma nezadržal nápor neveriacich spomedzi tých, ktorí prebývajú v Tvojej ríši. Učiň ma sťa lampou žiariacou vo Tvojich krajinách, aby jej žiarivosť mohla viesť tých, ktorých srdcia planú svetlom Tvojho poznania a v ktorých prebýva túžba po Tvojej láske.
    Vskutku, Ty máš moc činiť čokoľvek, čo si zaželáš, a vo Svojom zovretí držíš kráľovstvo stvorenia. Niet iného Boha okrem Teba, nadovšetko Mocného, nadovšetko Múdreho.

-- Bahá'u'lláh
