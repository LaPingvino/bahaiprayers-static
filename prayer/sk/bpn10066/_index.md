+++
title = 'Prayer bpn10066 in Slovensky'
tags = ['lang-sk', 'bpn-unsorted']
+++
Z prúdu Svojej večnosti, dýchajúceho ľúbeznosťou, daj sa mi napiť, ó môj Bože, a z plodov stromu Svojho bytia umožni mi ochutnať, ó moja Nádej! Z krištáľových prameňov Svojej lásky  dovoľ mi prijať hlboký dúšok, ó moja Sláva, a v tôni Svojej večnej prozreteľnosti ma nechaj prebývať, ó moje Svetlo! Lúčinami Tvojej blízkosti, v Tvojej prítomnosti, daj, nech môžem kráčať, ó môj Milovaný, a po pravici trónu Svojho milosrdenstva ma usaď, ó moja Túžba! Daj, nech ma ovanie vonný vánok Tvojej radosti, ó môj Cieľ, a  do výšin raja Svojej pravej podstaty mi povoľ vstúpiť, ó môj Zbožňovaný! Nápevom holubice Svojej jedinosti dovoľ mi načúvať, ó Skvejúci sa, a duchom Svojej sily a Svojej moci ma oživ, ó môj Poskytovateľ! V duchu Tvojej lásky daj, aby som bol neochvejný, ó môj Pomáhajúci, a na chodníku Svojho dobrozdania mi spevni kroky, ó môj Tvorca! V záhrade Svojej nesmrteľnosti pred Svojím obličajom umožni mi navždy prebývať, ó Ty, kto si ku mne Milosrdný, a na stolec Svojej slávy ma posaď, ó Ty, kto si môj Vlastník! Do neba Svojej láskyplnosti ma pozdvihni, ó môj Oživiteľ, a k Dennici Svojho smerovania ma priveď, ó Ty môj Vábiteľ! Pred zjavenia Svojho neviditeľného ducha ma povolaj predstúpiť, ó Ty, ktorý si môj Pôvodca a moje Najvyššie Prianie, a k podstate vône Svojej krásy, ktorú prejavíš, daj sa mi navrátiť, ó Ty, kto si mi Bohom!
Si schopný činiť, čo sa Ti ráči. Ty si vskutku Najvznešenejší, nadovšetko Slávny, zo všetkých Najvyšší.

-- Bahá'u'lláh
