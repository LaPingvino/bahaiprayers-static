O Ou menm Bondye Ki plen mizèrikòd la! O Ou menm Ki rete pisan e plen pouvwa! O Ou menm Papa Ki pi janti a! Sèvitè sa yo reyini ansanm, yo vire nan direksyon Ou, y’ap sipliye nan papòt Ou a, yo anvi jwenn favè san limit Ou yo ki soti nan gran garanti Ou. Yo pa gen okenn objektif sof bon plezi Ou. Yo pa gen okenn dezi esepte sèvi limanite. 
O Bondye! Fè reyinyon sa a klere. Fè kè yo plen mizèrikòd. Voye sou yo bonte ki soti nan Lespri Sen an. Fè yo jwenn yon pouvwa ki soti nan syèl la. Beni yo avèk entlijans selès yo. Ogmante senserite yo, pou pèmèt yo vire nan direksyon wayòm Ou an epi okipe yo nan sèvi lemonn imen an avèk tout sajès ak repanti. Fè chak nan yo tounen yon chandèl k’ap klere. Fè chak nan yo vin yon zetwal briyan. Fè chak nan yo parèt nan wayòm Bondye a avèk bèl koulè e byen pafime.
O Ou menm Papa Ki byen janti! Voye benediksyon Ou yo. Pa gade defo nou yo. Ban nou abri anba pwoteksyon Ou. Pa sonje peche nou yo. Geri nou avèk mizèrikòd Ou. Nou fèb; Ou pisan. Nou pòv; Ou rich. Nou malad; se Ou menm Ki Doktè a. Nou nan nesesite; se Ou menm vrèman Ki plis renmen bay. 
O Bondye! Voye pou nou swen diven Ou an. Se Ou menm Ki Plen Pouvwa. Se Ou menm Ki Renmen Bay. Se Ou menm Ki Byenfezan an.

-- Abdu'l-Bahá
