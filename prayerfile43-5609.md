พระองค์คือพระผู้ทรงเห็นใจ พระผู้ทรงอารี! ข้าแต่พระผู้เป็นเจ้า พระผู้เป็นเจ้าของข้าพเจ้า! พระองค์เห็นข้าพเจ้า พระองค์รู้จักข้าพเจ้า พระองค์คือร่มไม้ชายคาและที่พักพิงของจ้าพเจ้า ข้าพเจ้าไม่เคยและจะไม่แสวงหาผู้ใดนอกจากพระองค์ ข้าพเจ้าไม่เคยและจะไม่ย่ำอยู่ในหนทางใด นอกจากหนทางแห่งความรักของพระองค์ ในยามค่ำคืนที่มืดมิดและสิ้นหวัง ดวงตาข้าพเจ้าเฝ้าคอยรุ่งเช้าแห่งกรุณาธิคุณอันไม่รู้สิ้นของพระองค์ด้วยความหวัง และในยามรุ่งอรุณ วิญญาณที่อ่อนล้าของข้าพเจ้ากลับสดชื่นและแข็งขันด้วยการระลึกถึงความงามและความสมบูรณ์เลิศของพระองค์ ผู้ที่ได้รับความช่วยเหลือโดยความกรุณาปรานีของพระองค์ แม้ว่าเขาเป็นเพียงหยดน้ำก็จะกลายเป็นมหาสมุทรอันไม่รู้สิ้น และแม้จะเป็นเพียงอะตอม แต่เมื่อความเมตตารักใคร่ของพระองค์หลั่งลงมาช่วยเหลือ ก็จะเรืองแสงประดุจดวงตะวันอันเจิดจ้า
	ข้าแต่พระผู้เป็นวิญญาณแห่งความบริสุทธิ์ พระผู้เป็นผู้จัดหาผู้ทรงอารี ขอทรงปกป้องคนรับใช้ที่ใจระทึกและหลงใหลในพระองค์ผู้นี้ไว้ในความคุ้มครองของพระองค์ ขอทรงช่วยเหลือเขาให้มั่นคงในความรักของพระองค์ในโลกนี้ และให้นกปีกหักนี้ได้บินไปถึงที่พักพิงและรังของพระองค์ที่อยู่บนพฤกษาสวรรค์

-- Abdu'l-Bahá
