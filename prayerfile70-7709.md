O Bondye mwen, Mèt mwen! Mwen se sèvitè Ou ak pitit sèvitè Ou. Mwen kite kabann mwen nan douvanjou sa a pandan Solèy inite Ou a te klere depi nan Syèl volonte Ou, e gaye limyè li sou tout latè, daprè sa ki te ekri nan Liv Desizyon Ou yo.
Lwanj pou Ou, O Bondye mwen, poutèt nou te reveye pou jwenn glwa ki nan limyè konesans Ou an. Poutèt sa, voye desann sou nou, O Senyè mwen, sa ki pral pèmèt nou endepandan ak tout bagay esepte Ou menm, e ki pral elimine nan nou atachman yo ak tout bagay esepte Ou menm. Ekri pou mwen, ak pou tout moun ki enpòtan pou mwen, ak pou tout fanmi mwen, gason menm jan ak fi, sa ki bon nan mond sa a e nan lemonn k’ap vini an. O Ou menm Ki Byeneme pou tout kreyasyon an ak Dezi tout linivè a, kenbe nou nan sekirite, avèk pwoteksyon Ou ki p’ap janm echwe, pwoteje nou kont sila yo Ou te fè montre siyn Lespri Mechan an, k’ap mimire nan kè lèzòm. Ou gen pouvwa pou fè tout sa Ou vle. An verite, se Ou menm, Toupisan an, Sila a Ki Bay Sekou nan Danje, Ki Egziste pou kont Li.
O Senyè Bondye mwen! Beni Sila a Ou te fè domine tout Tit Ou yo ki pi bon, Li menm Ou te sèvi pou separe fidèl yo ak mechan yo, epi, avèk gras Ou, ede nou fè sa Ou renmen ak sa Ou vle. Beni anplis, O Bondye mwen, Yo menm Ki se Pawòl Ou yo ak Lèt Ou yo, ansanm ak yo menm ki te fikse figi yo nan direksyon Ou, e ki te vire pou wè vizaj Ou, e ki te chèche tande Apèl Ou a.
An verite, se Ou menm Ki Senyè a ak Wa pou tout lèzòm, Li menm Ki gen pouvwa sou tout bagay.

-- Bahá'u'lláh
