Lebuh orang ti bedosa nemu diri empu diingkas lengis sereta lepas ari semua utai kelimpah ari Petara, iya patut minta ampun enggau tembang ari Iya. Madahka dosa enggau penyalah diri ngagai mensia bukai endang enda dikemendar, laban utai ti baka nya nadai sereta enda deka pulai ke pemanah ampun suchi. Tambah mega madahka penyalah baka nya ba mua mensia semina ngemalu sereta ngemaruhka diri, lalu Petara—tinggi meh mulia Iya—enggai ke bala pengasuh Iya dikemalu. Amat bendar Iya meh ti Penyinu, ti Pengasih. Orang ti bedosa patut, antara iya empu enggau Petara, minta enggau pemaruh ati ari Tasik pengasih, minta ampun ari Serega pementas lalu nyebut:


O Petara, Petara aku! Aku minta enggau pemaruh ati ari
Nuan ngena darah bala sulu Nuan ti chukup tetarit laban pemanis sada Nuan ke alai sida beguai ngagai Legit ti Mulia, tempat genselan ti pemadu bemulia, lalu aku minta ngagai Nuan ngena misteri ti dikembuan dalam penemu Nuan lalu ngena mutiara ti disimpan dalam tasik pemisi Nuan ngambika meri ampun ngagai aku lalu pia mega ngagai apai aku enggau indai aku. Ari semua sida ti mandangka pengasih, Nuan meh amat bendar ti Pemadu Bepengasih. Nadai Petara bukai tang Nuan, ti Meruan Pengampun, ti Pemadu Pemisi.
O Tuhan! Nuan meda ayu ti bedosa tu nguing ngagai tasik pengasih Nuan lalu iya siku ti lemi tu ngiga perintah kuasa pengudus Nuan lalu siku ti miskin tu nyundungka diri nuju bintang- siang pengaya Nuan. Nengah pengasih Nuan enggau berekat Nuan, anang ngasa iya, O Tuhan, anang mega nyekat iya ari revelasyen pemisi Nuan maya hari Nuan, anang mega ngiyar iya ari pintu Nuan ti udah besai dibuka Nuan ngagai semua ti diau dalam serega Nuan enggau ba bumi Nuan.
Akairai! Akairai! Dosa aku udah ngempang aku mansang semak nuju Balai pengudus Nuan lalu penyalah aku udah mai aku tesat jauh ari Panggau kuasa-perintah Nuan. Aku udah ngereja utai ti ditagang Nuan lalu udah ngelengka tangkan ti diasuh Nuan titih aku.
Aku minta Nuan nengah Iya Siku ti raja Tuhan ke semua Nama nulis ke aku ngena Pen pemisi Nuan ngambika tau ngasuh aku tebatak semak ngagai Nuan lalu meresi aku ari penyalah aku ti udah nyelapat aku ari ampun Nuan enggau tembang Nuan.
Amat bendar, Nuan meh ti Bisa, ti Pemisi. Nadai Petara bukai tang Nuan, ti Tegap, ti Pengasih.

-- Bahá'u'lláh
