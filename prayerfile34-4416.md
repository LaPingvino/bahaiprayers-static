Nasa kaluwalhatian Ka, O Panginoon kong Diyos! Ipinamamanhik Ko sa Iyo, sa pamamagitan ng Iyong mga Pinili, at sa pamamagitan ng mga Tagapagdala ng Iyong Tiwala, at sa pa­mamagitan Niya na inatasan Mong maging Selyo ng Iyong mga Propeta at ng Iyong mga Tagapagbalita, na ipahintulot Mong ang Iyong gunita ang aking maging kasama, at ang Iyong pag-ibig ang aking maging layunin, at ang Iyong mukha ang aking maging hantungan, at ang Iyong pangalan ang aking maging tanglaw, at ang Iyong kalooban ang aking maging hangarin, at ang Iyong kasiyahan ang aking maging kaligayahan.

Ako ay isang makasalanan, O aking Panginoon, at Ikaw ang Laging Nagpapatawad. Sa sandaling nakilala Kita, nagmadali akong makarating sa mataas na liwasan ng Iyong mapagmahal na kabaitan. Patawarin Mo ako, O aking Panginoon, sa aking mga kasalanang nakahadlang sa akin sa pagtalunton sa mga landas ng Iyong mabuting kasiyahan, at sa pagsapit sa mga pampang ng karagatan ng Iyong pagkaisa.

Walang iba, O aking Panginoon, na makapagpapala sa akin at mapagbabalingan ko ng aking mukha, at walang magdadalang habag sa akin na mahihilingan ko ng awa. Huwag Mo po ako ilayo, isinasamo ko sa Iyo, sa harap ng Iyong biyaya, ni huwag Mong ipagkait sa akin ang mga tagay ng Iyong kagandahang-loob at pagpapala. Iatas Mo para sa akin, O aking Panginoon, yaong iniatas Mo para sa kanilang nagmamahal sa Iyo, at isulat Mo para sa aking yaong naisulat Mo para sa Iyong mga pinili. Ang aking tanaw, sa lahat ng panahon, ay nakapako sa sugpungang-guhit ng Iyong mabiyayang pagkalinga, at ang aking mga mata ay nakatuon sa liwasan ng Iyong masuyong mga kahabagan. Gawin Mo sa akin ang Iyong marapatin. Walang ibang Diyos liban sa Iyo, ang Diyos ng kapangyarihan, ang Diyos ng kaluwalhatian, na ang tulong ay hinihiling ng lahat ng tao.

-- Bahá'u'lláh
