#SAMBIANG OBLIGATORI NUMBAS PEMANJAI
##PATUT DISEBUT TIAP HARI, PAGI, NGALIH HARI, ENGGAU LEMAI.
 
Sebarang sapa ti deka sambiang, uji iya masu jari, lalu lebuh ke masu jari, uji iya nyebut:
Keringka jari aku, O Petara aku, awakka ia ulih megai
Bup Nuan enggau naka ia penegap ke alai semua raban utai di dunya enda ulih ngelaban ia. Nya alai, jaga ia, ari ke ngachau utai ke ukai enggi iya empu. Nuan amat bendar, ti Pemadu tegap, ti Pemadu Bekuasa.
Lebuh masu mua iya, uji iya nyebut:
Aku udah nungaka mua aku ngadap Nuan, O Tuhan aku! Terangka ia ngena penampak rampa-mua Nuan. Nya alai, jaga ia, ari ke nguing ngagai orang bukai tang Nuan.
Udah nya uji iya bediri, lalu nunga ngadap Qiblih (Dasan ti disembah, ianya, Bahjí, ‘Akká), lalu uji iya nyebut:
Petara udah ngeletak ianya nadai Petara bukai tang Iya. Enggi Iya meh perintah Revelasyen enggau penempa. Iya, endang amat, udah ngayanka Iya ti Terebak-tawas ke Revelasyen, Iya ti berandau ba Sinai, lalu nengah Iya Bingkai-langit ti Pemadu Manah udah diasuh manchar, lalu Kayu-Buah Petara ke ba ujung jalai ke nadai kala dipansa udah bejaku, lalu nengah Iya kangau udah diterantang ngagai semua ke diau ba serega enggau ba bumi: “Peda, Iya ti Bempu Semua diatu datai. Bumi enggau serega, mulia enggau merintah enggi Petara, Tuhan ke semua mensia, lalu Iya ti Ngembuan Maligai ti di atas enggau ba dunya di baruh!”
Udah nya, uji iya meremika diri, lalu jari iya diengkah ba pala patung, lalu nyebut:
Tinggi meh Nuan ngelui ari puji aku enggau puji sebarang orang kelimpah ari aku, ari atas ading aku enggau ading semua orang ti diau di serega enggau semua ke diau dalam bumi!
Udah nya, bediri enggau jari tebuka, tapa jari ngadap ke atas nunga mua, lalu uji iya nyebut:
Anang ngelebu, O Petara aku, iya ti udah, ngena jari ti minta, bepegai teguh ba rambu penyinu Nuan enggau berekat Nuan, O Nuan ti ari Semua ti mandangka penyinu Nuan meh Ti Pemadu Sinu!
Udah nya, uji iya duduk lalu nyebut:
Aku nyadika saksi ke penyerakup Nuan enggau ke penyatu Nuan, lalu ianya Nuan meh Petara, lalu ianya nadai Petara bukai kelimpah ari Nuan. Nuan udah, amat bendar, ngayanka Pengawa Nuan, ngamatka Sempekat Nuan, lalu muka besai pintu berekat Nuan ngagai semua orang ke diau ba serega enggau ba bumi. Berekat enggau pemaik, tabi enggau mulia, datai ngagai orang ti dikerindu Nuan, sida ke nadai kena regau ubah enggau peluang ke bisi ba dunya tu nguing ngagai Nuan, lalu sida ke udah muangka semua utai sida, laban ngarapka utai ti dikemisi Nuan. Nuan meh, dalam pengamat, ti Seruran Ngampun, ti Pemadu Pemisi.

-- Bahá'u'lláh
