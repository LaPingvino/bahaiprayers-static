हे मेरा प्रभु, मेरा ईश्वर ! तिम्रो नामको जय जय होस् । तिम्रो कृपाको डोरी बलियोसित पक्डेर र तिम्रो प्रचुर दयाको दौराको फेरोलाई समातेर उभिरहेको यो एउटा सेवक हो । तिम्रो जुन नामद्वारा तिमीले समस्त दृश्य र अदृश्य सृष्टिलाई आफ्नो वशमा राखेका छौ र सारा सृष्टिमा जीवनदायिनी श्वास संचार गराएका छौ त्यही नामद्वारा म तिमीसित प्रार्थना गर्दछु कि स्वर्ग र पृथ्वी दुवैमा व्याप्त तिम्रो शक्तिद्वारा मलाई सशक्त बनाइदेऊ तथा सारा रोग–व्याधि र दुःखकष्टहरूबाट मेरो रक्षा गर । म साक्षी दिन्छु कि सारा नामहरूका अधिपति तिमी नै हौ र जे चाहन्छौ त्यही कुराको आदेश गर्दछौ । तिम्रो अतिरिक्त अर्को कुनै ईश्वर छैन, तिमी सर्व–शक्तिशाली, सर्व–ज्ञाता, सर्व–बुद्धिमान् छौ । 

हे प्रभु ! मेरो लागि यस्तो आज्ञा गर ताकि सारा लोकहरूमा मेरो कल्याण होस् । अतः मेरो लागि पनि ती कुराहरू लेखिदेऊ जुन कुराहरू तिमीले आफ्ना केही चुनिएका भक्तजनको लागि लेखेकाछौ जसलाई  दोषारोपण गर्नेहरूका आरोपले, नास्तिकहरूका तर्कहरूले र तिमीबाट विमुख भएकाहरूको पराइपनले पनि तिमीतिर अग्रसर हुनबाट रोक्न सकेका छैनन् । 

साँच्चै नै आफ्नो प्रभुसत्ताद्वारा तिमी सबैको संकटमोचन गर्दछौ । तिमीबाहके अर्को कुनै ईश्वर छैन, सर्व–शक्तिमान्, सबैलाई वशमा राख्नेवाला, हे तिमी !

हे मेरा ईश्वर, हे दयावान्, हे कृपानिधान ! तिमी त्यो सम्राट् हौ जसको सर्वोच्च आज्ञाको एउटा शब्दबाट सम्पूर्ण सृष्टिको रचना गरिएको छ र तिमी त्यो सर्व–कृपालु हौ जसको कृपाको प्रवाहलाई तिम्रा सेवकहरूका कर्महरूले कहिल्यै अवरुद्ध गर्न सकेका छैनन्, न त तिम्रो कृपाका अवतारहरूलाई विक्षिप्त गराउन नै सकेका छन् । 

म तिमीसित प्रार्थना गर्दछु कि यो सेवकलाई त्यहाँसम्म पुग्न सक्ने बनाऊ ताकि तिम्रा सबै लोकहरूमा उसले मोक्ष प्राप्त गर्न सकोस् । साँच्चै नै तिमी सर्व– शक्तिमान्, सर्वोपरि, सर्व–ज्ञाता, सर्व–बुद्धिमान् छौ ।

-- Bahá'u'lláh
