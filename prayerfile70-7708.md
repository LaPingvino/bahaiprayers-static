Mwen ba Ou lwanj, O Bondye mwen, poutèt Ou te reveye mwen fè mwen soti nan dòmi, Ou te fè mwen parèt aprè mwen te disparèt, e Ou te fè mwen leve soti nan somèy mwen. Mwen reveye maten an avèk figi mwen fikse nan direksyon limyè Solèy Revelasyon Ou - yon Revelasyon Ki te limen syèl pouvwa ak majeste Ou - epi mwen rekonèt siyn Ou yo, mwen kwè nan Liv Ou a e mwen kenbe fèm nan Kòd Ou a. 
Mwen sipliye Ou, poutèt pisans volonte Ou ak fòs pouvwa ki egziste nan objektif Ou te fikse a, pou fè sa Ou te devwale pou mwen pandan mwen t’ap dòmi an vin tounen fondasyon ki pi solid la pou bèl kay lanmou Ou ki nan kè byeneme Ou yo, e anplis fè li vin zouti ki pi mèveye a pou montre siyn gras ak dous jantiyès Ou yo. 
Tanpri, O Senyè mwen, voye pou mwen, avèk Plim Ou ki pi egzalte a, sa ki pi bon nan mond sa a ak nan lòt mond lan. Mwen temwen Ou gen pouvwa nan men Ou k’ap dirije tout bagay. Ou chanje yo jan Ou vle. Pa gen lòt Bondye esepte Ou menm, Sila a Ki Fò, Ki Fidèl. 
Se Ou menm K’ap chanje daprè volonte Ou imilyasyon nan glwa, feblès nan fòs, manke kapasite nan pisans, perèz nan kè kal, ak dout nan kwayans fèm. Pa gen lòt Bondye aprè Ou, Pisan an, Byenfezan an.
Ou toujou satisfè moun ki chèche èd Ou, ni Ou pa janm repouse nenpòt moun Ki gen dezi pou jwenn Ou. Chwazi pou mwen sa k’ap diyn pou syèl jenewozite Ou a, ak oseyan bonte Ou. An verite, se Ou menm Ki Toupisan an, Li menm Ki Gen Plis Pouvwa a.

-- Bahá'u'lláh
