*यो प्रार्थना अब्दुल–बहाको समाधिमा पाठ गरिन्छ । यो व्यक्तिगत रूपमा पनि पाठ गरिन्छ । अब्दुल–बहा भन्नुहुन्छः “जसले विनम्रता र उत्साहका साथ यो प्रार्थना गर्दछ, ईश्वरले यस प्रभुभक्तको हृदयलाई प्रसन्न तथा आनन्दमग्न गरिदिनुहुन्छ; उनलाई यथार्थ रूपमा भेट गरे सरह नै हुनेछ ।”

उनै हुन् सर्व–गौरवमय ! हे ईश्वर, मेरा ईश्वर ! विनम्रतापूर्वक एवं अश्रुसहित म आफ्ना भिक्षक हातहरू तिमीसमक्ष पसारी रहेको छु, तथा आफ्नो मुखलाई तिम्रो संघारको धूलोमा दलिरहेको छु । हे तिमी जो विद्वान्हरूको ज्ञान र तिमीलाई स्तुति गर्नेसबैको प्रशसांभन्दा उच्च छौ । तिम्रो द्वारको अत्यन्त विनम्र एवं अकिंचन यस भक्तमाथि कृपया आफ्नो परम दयाको एक दृष्टि फिजाऊ तथा सदास्थायी करुणासागरमा यसलाई निमग्न गरिदेऊ । 

हे स्वामी ! यो तिम्रो एक दरिद्र एवं अयोग्य अति विनम्र सेवक हो जो उत्साहका साथ तिमीसँग याचना गर्दैछ, तिम्रो हातमा टाँसिएको छ, हृदयका प्रदीप्त ज्वालाहरूद्वारा तिमीसँगै प्रार्थना गर्दैछ, तिमीमै दृढतापर्वूक निमग्न भै, तिम्रै नजिक आँसुले भरिएर अत्यन्त करुणाजनक परिस्थितिमा तिम्रो नै आह्वान गर्दैछ, तिम्रै यी शब्दहरूको याचना गर्दैछः

हे प्रभु, मेरा ईश्वर ! तिम्रा भक्तजनहरूको सेवा गर्न मलाई वरदान देऊ, तिम्रो सेवामा मलाई दरिलो बनाऊ, तिम्रो पवित्रताको दरबारमा आराधनाको प्रकाशद्वारा मेरो निधारलाई चम्काइदेऊ तथा तिम्रो महत्ताको साम्राज्यसम्म मेरा प्रार्थनाहरू पुर्याइदेऊ । तिम्रो स्वर्गीय प्रदेशको द्वारसामु मलाई निःस्वार्थ एवं अकिंचन बन्नमा सहायता गर तथा तिम्रो पवित्र सीमा भित्रका सबैबाट निर्लिप्त रहन आफ्नो अनुग्रह प्रदान गर । प्रभु ! मलाई निःस्वार्थताको पात्रमा अमृत पिउन देऊ; उसैको आभूषणले विभूषित गरिदेऊ तथा उसैको महासागरमा मलाई डुबाइदेऊ । मलाई तिम्रा प्रियजनहरूको बाटोको धूलोसरह बनाइदेऊ तथा मलाई यस्तो वरदान देऊ कि म तिम्रा श्रेष्ठ प्रियजनहरूको पैतालामुनिको धूलोका निमित्त आफ्नो प्राणलाई सदैव समर्पित गर्न सकूँ, हे सर्वोच्च गौरवका प्रभु ! तिम्रो यो भक्त यस प्रार्थनाद्वारा उषाकालमा र साथै रातमा पनि तिम्रो आह्वान गर्दैछ । उसको हृदयाकांक्षा पूरा गर, हे प्रभु ! उसको अन्तरात्मालाई प्रज्ज्वलित गरिदेऊ, उसको हृदयलाई प्रफुल्लित पारिदेऊ, उसको बत्तीलाई बालिदेऊ ताकि उसले तिम्रो धर्म र भक्तहरूको सेवा गर्न सकोस् । 

तिमी नै हौ दाता, करुणामय, अति दानी, कृपालु, दयापूर्ण, करुणानिधान ।

-- Abdu'l-Bahá
