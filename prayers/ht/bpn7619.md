##Priyè Vizitasyon pou ‘Abdu’l-Bahá 

Priyè sa a se pou resite nan Tonbo ‘Abdu’l-Bahá; se Li ki te revele li. Moun konn sèvi avèk li tou nan lapriyè yo fè pou kont yo.

*Nenpòt moun ki koube li byen ba pou resite priyè sa a avèk chalè ap pote kontantman ak lajwa nan kè sèvitè sa a; se pral tankou ou rankontre li fasafas.

Se Li menm Ki Tout-Gloriye a!
	O Bondye, Bondye mwen! Avèk tèt bese e avèk dlo k’ap soti nan je mwen, mwen leve men mwen yo nan direksyon Ou e mwen bese tèt mwen nan pousyè Papòt Ou a, Papòt ki egzalte pi wo pase konesans moun edike yo, e pi wo pase lwanj tout sila yo k’ap glorifye Ou. Gade sèvitè Ou a, ki koube li e mete li ba devan pòt Ou a, gade li avèk gras Ou, ak rega je mizèrikòd Ou, e plonje li nan Oseyan bonte etènèl Ou a.
	Senyè! Li se yon sèvitè Ou ki pòv e piti, kè li chame pou Ou e l’ap sipliye Ou, li anchenen nan men Ou, l’ap lapriyè Ou avèk devouman, avèk konfyans nan Ou, se avèk dlo k’ap soti nan je li devan figi Ou, l’ap rele Ou e l’ap sipliye Ou, pandan l’ap di: 
	O Senyè, Bondye mwen! Ban mwen gras Ou pou mwen kapab sèvi byeneme Ou yo, ranfòse mwen nan sèvis mwen pou Ou; nan lakou sentete Ou a, limen fon mwen avèk limyè ki soti nan adore Ou e nan priyè pou wayòm grandè Ou a. Ede mwen elimine ego mwen devan baryè selès Ou a, e ede mwen detache mwen ak tout bagay anndan vwazinaj sakre Ou a. Senyè! Pèmèt mwen bwè nan kalis sakrifis la; avèk wòb li abiye mwen, e nan oseyan li plonje mwen. Fè mwen vin tankou pousyè nan chemen byeneme Ou yo, epi asepte pou mwen ofri nanm mwen pou tè a ki te beni avèk mak pye moun Ou te chwazi yo te fè nan chemen Ou, O Senyè Glwa a Ki Pi Wo.
	Avèk priyè sa a sèvitè Ou a rele Ou pandan douvanjou a e pandan lanwit. Satisfè dezi kè li, O Senyè! Klere lespri li, fè kè li kontan, limen limyè li, pou li kapab sèvi Koz Ou a ak sèvitè Ou yo.
	Se Ou menm Ki Bay, Ki Plen Pitye, Ki Gen Plis Bonte, Ki Plen Gras, Ki Plen Mizèrikòd, Ki Plen Konpasyon.

-- Abdu'l-Bahá
