Հանուն Աստծու` Նախասկզբնականի, Ամենամեծագույնի:
Հիրավի, բաժանության կրակը կրծում է ազնվագույն սրտերը: Որտե՞ղ է Քո Դեմքի լույսի արտացոլանքը,
	Աշխարհների Սիրեցյալ:

Նրանք, ովքեր մոտ են Քեզ, թողնված են միայնակության խավարում: Որտե՞ղ է Քո հետ վերամիավորվելու փայլատակող առավոտն,
	Աշխարհների Ցանկություն:

Քո ընտրյալների մարմինները թրթիռով են համակված հեռավոր անապատում: Որտե՞ղ է Քո շնչի օվկիանոսը,
	Բոլոր աշխարհների Կախարդ:

Աղերսող ձեռքերը կարկառված են Քո առատաձեռնությունների ու գթասրտության երկնքները: Որտե՞ղ են Քո ընծայման անձրևները,
	Բոլոր աշխարհների Պատասխանող:

Անհավատներն ամենուր ճնշում են հաստատել: Որտե՞ղ է Քո գրչի նախասահմանումների հնազանդեցնող ուժը,
	Բոլոր աշխարհների Զսպիչ:

Շան հաչոց է թնդում բոլոր կողմերից: Որտե՞ղ է Քո ամենազորության թավուտների առյուծը,
	Բոլոր աշխարհների Հատուցիչ:

Անտարբերությունը պատել է ամբողջ մարդկային ցեղը: Որտե՞ղ է Քո սիրո ջերմությունը,
	Ո՜վ բոլոր աշխարհների Կրակ:

Դժբախտությունները ողողել են մարդկանց: Որտե՞ղ են Քո օգնության նշանները,
	Ո՜վ աշխարհների Փրկիչ:

Խավարը կլանել է մարդկանց մեծ մասը: Որտե՞ղ է Քո շքեղության փայլն,
	Աշխարհների Փայլ:

Գարշահոտությունը ձգում է վիզը: Որտե՞ղ է Քո պատժի պողպատը,
	Բոլոր աշխարհների Կործանիչ:

Նվաստացումը հասել է անդունդին: Որտե՞ղ են Քո փառքի արտահայտումները,
	Ո՜վ բոլոր աշխարհների Փառք:

Տառապանքով համակված է Նա, Ումով հայտնված է Քո Ամենագթասիրտ անունը: Որտե՞ղ է հրճվանքը Քո Հայտնության Արշալույսից,
	Ո՜վ աշխարհների Բերկրանք:

Ցավը համակել է երկրագնդի բոլոր մարդկանց: Որտե՞ղ են Քո ուրախության դրոշները,
	Ո՜վ բոլոր աշխարհների Ուրախություն:

Դու տեսնում ես. Քո նախանշանակների Արշալույսը ծածկում է վատ սադրանքները: Որտե՞ղ են Քո ամենազորության ձեռքերը,
	Ո՜վ աշխարհների Հզորություն:

Մարդկանց տառապեցնում է տանջալից ծարավը: Որտե՞ղ են Քո Առատաձառնության ջրերը,
	Ո՜վ բոլոր աշխարհների Ողորմածություն:

Ագահությունը ստրկացրել է ամբողջ մարդկային ցեղը: Որտե՞ղ են օտարացածության մարմնավորումներն,
	Աշխարհների Տեր:

Դու տեսնում ես. Այս հալածվածը այնպես միայնակ է աքսորում: Որտե՞ղ են Քո Հրամանների երկնքների զորքերը,
	Ո՜վ աշխարհների Տիրակալ:

Ես լքված եմ օտար երկրում: Որտե՞ղ են Քո հավատարմության նշանները,
	Բոլոր աշխարհների Հենարան:

Հոգեվարքի տառապանքները տանջում են բոլոր մարդկանց: Որտե՞ղ են Քո հավերժ կյանքի օվկիանոսի ալիքները,
	Ո՜վ աշխարհների Կյանք:

Ամբողջ կենդանի աշխարհը ներշնչում է Սատանայի քչփչոցները: Որտե՞ղ է Քո կրակի ասուպը,
	Ո՜վ աշխարհների Լույս:

Կրքի հարբածությունը այլանդակել է համարյա ամբողջ մարդկային ցեղը: Որտե՞ղ են անարատության առավոտյան արշալույսներն,
	Աշխարհների Ցանկություն:

Դու տեսնում ես. Սիրիացիների միջև այս հալածվածը պատված է բռնակալության շղարշով: Որտե՞ղ է Քո արշալույսի փայլը,
	Ո՜վ աշխարհների Լույս:

Դու տեսնում ես. Ինձ այլևս արգելում են խոսել: Ուրեմն որտեղի՞ց կհնչի Քո երգը,
	Ո՜վ աշխարհների Սոխակ:

Համարյա ամբողջ մարդկային ցեղը խրվել է դատարկ ու աննպատակ երազանքների մեջ: Որտե՞ղ են Քո համոզվածության մարմնավորումներն,
	Աշխարհների Հաստատունություն:

Բահան խեղդվում է դժբախտությունների խորխորատում: Ուրեմն, որտե՞ղ է Քո փրկության Տապանը,
	Բոլոր աշխարհների Փրկիչ:

Դու տեսնում ես. Քո ասույթի արշալույսն առկայծեց արարման խավարում: Որտե՞ղ է Քո երկնքների ողորմածության արևը,
	Ո՜վ աշխարհներին Լույս Ընծայող:

Ճշմարտության ու անարատության, ապահովության ու պատվի կանթեղները մարված են: Որտե՞ղ են Քո պատժիչ ցասումի նախանշանակները,
	Ո՜վ աշխարհների Շարժիչ:

Կտեսնես Դու արդյո՞ք որևէ մեկին, ով Քո կողմից մարտնչի կամ խորհի այն մասին, թե ինչ է ընկել իրեն Քո սիրո ասպարեզում: Իմ գրիչն այստեղ կանգ է առնում,
	Աշխարհների Սիրեցյալ:

Ճակատագրի բուռն պոռթկումները կոտրեցին Լոտոս Աստվածային Ծառի ճյուղերը: Ուրեմն, որտե՞ղ են Քո օգնության դրոշները,
	Բոլոր աշխարհների Մարտիկ:

Այս Դեմքը ծածկված է զրպարտության հողի տակ: Որտե՞ղ է Քո կարեկցանքի մեղմ քամին,
	Ո՜վ բոլոր աշխարհների Ողորմածություն:

Ստախոսները արատավորել են բարեպաշտության քողերը: Որտե՞ղ է Քո սրբության հագուստը,
	Ո՜վ աշխարհները Զարդարող:

Մարդկանց ստեղծածից քարացել է վերին օգնության ծովը: Որտե՞ղ են Քո առատաձեռնության ալիքներն,
	Աշխարհների Ցանկություն:

Աստվածային Ներկայության դուռը փակված է Քո թշնամիների բռնակալությամբ: Ուրեմն, որտե՞ղ է Քո ընծայի բանալին,
	Ո՜վ աշխարհները Բացող:

Խռովության թունավոր քամիներից դեղնում են տերևները: Որտե՞ղ են Քո առատաձեռնությունների ամպերի զեղումները,
	Ո՜վ աշխարհները Շնորհող:

Տիեզերքը խավարել է մեղքի փոշու մեջ: Որտե՞ղ է Քո ներման զեփյուռն,
	Աշխարհները Ներող:

Այս Երիտասրդն այնքան միայնակ է ամայի երկրում: Որտե՞ղ է Քո երկնային վերին օգնության անձրևը,
	Ո՜վ աշխարհներն Ընծայող:

Գերագույն Գրիչ: Մենք լսեցինք Քո քաղցրահունչ կոչը երկնային կացարանում: Ունկնդրիր այն, ինչի մասին ավետում է Մեծության Լեզուն,
	Բոլոր աշխարհների Հալածված:

Եթե չլիներ այս ցուրտն, ինչպե՞ս կհաղթանակեր Քո խոսքերի տապը,
	Ո՜վ բոլոր աշխարհների Մեկնաբանիչ:

Եթե չլինեին աղետներն, ինչպե՞ս կշողար Քո համբերության արևը,
	Ո՜վ աշխարհների Լույս:

Մի վշտացիր անօրենների պատճառով. Դու հայտնված էիր արարելու կայունություն ու հնազանդություն,
	Աշխարհների Համբերություն:

Օ՜հ, որքան սքանչելի են` Քո արշալույսը Կտակի տեսադաշտում` խռովություն հրահրողների վրա ու կրքոտ ձգտումը դեպի Աստված,
	Ո՜վ աշխարհների Սեր:

Քո շնորհիվ ազատության դրոշը բարձրացվեց գագաթներից ամենաբարձրի վրա ու առատաձեռնության ծովն ալեկոծվեց,
	Աշխարհների Հիացմունք:

Քո միայնակության միջոցով Միասնության արևը շողաց և Քո աքսորով Համաձայնության երկիրը զարդարվեց: Համբերատար եղիր,
	Ո՜վ Դու, բոլոր աշխարհների Վտարանդի:

Մենք նվաստացումը դարձրինք փառքի հագուստ և դժբախտությունները` Քո տաճարի զարդ,
	Ո՜վ բոլոր աշխարհների Հպարտություն:

Դու տեսնում ես. ատելությունը լցրել է սրտերը: Ո՞վ, եթե ոչ Դու, պետք է ների այն,
	Ո՜վ աշխարհի մեղքերը Թաքցնող:

Երբ փայլում է սուրը, առաջ գնա: Երբ սուլում է նետը, ճնշիր թշնամուն,
	Ո՜վ աշխարհների Զոհաբերություն:

Դու պետք է տրտնջաս, թե՞ Ես: Ավելի շուտ Ես կարտասվեմ այն բանի համար, թե որքան քիչ են Քո համախոհները,
	Ո՜վ աշխարհների ողբն Առաջացնող:

Հիրավի, Ես անսացի Քո Կոչին, Սիրեցյալ, Ամենափառապանծ. այժմ «Բահա»-յի դեմքը վառվում է փորձությունների տապով ու Քո վառվող խոսքերի կրակով, և Նա, վերակենդանանալով զոհաբերության տեղում, լի է հավատով, փնտրում է միայն Քեզ հաճելին,
	Ո՜վ բոլոր աշխարհների Կազմակերպիչ:

	Ո՜վ Ալի-Ակբար, ուրեմն երախտագիտություն կարկառիր Տիրոջն այս Հուշատախտակի համար, որից Դու ներշնչում ես Իմ խոնարհության բույրն ու ըմբռնում ես, թե ինչ է Մեզ բաժին ընկել Աստծու ճանապարհին, Ում առջև խոնարհվում են բոլոր աշխարհները:
	Եթե բոլոր ծառաները կարդան սա ու կշռադատեն, նրանց երակներում կբոցավառվի կրակը, որն ընդունակ կլինի ընդգրկել աշխարհները:

-- Bahá'u'lláh
