O Lord, my God and my Heaven in my distress

 

Le Ali’i e, lo’u Atua ma lo’u fa’amalumaluga i o’u puapuagā! O lo’u Talitā ma lo’u Malu i a’u auega! O lo’u sulufa’iga ma le Lafitaga i le taimi o le tu’ulafoa’ina ma i lo’u to’atasi o lo’u Soātau! I o’u tigā o la’u Fa’amatalaloto, ma i lo’u to’atasi o se Uō alofa! O le Puluvaga i tigā o o’u fa’anoanoaga ma o le Fa’amagalo i a’u agasala!

   Ou te matuā liliu atu ‘ato’atoa ia te Oe, i le ‘ai’oi fa’atauanau ia te Oe i lo’u loto atoa, lo’u mafaufau ma lo’u laulaufaiva, ina ia malutia a’u mai mea uma e fa’asaga tau i Lou finagalo, ae maise le ta’aviliga o Lau aufa’atasiga fa’aleagaga, ma ia fa’amamāina a’u mai mea leaga uma e taofia ai a’u mai le sa’ili atu, le lē ponā, ma le lē ‘ele’elea i le ata o la’au o Lou Alofa Tunoa.

     Le Ali’i e, ia i ai Lou alofa mutimutivale i ē vaivai, faamālōlōina tagata mama’i, ma faamalieina le fia inu o tagata gālala.

     Fa’a’oli’oliina le loto na tutuina e le afi o Lou alofa ma fa’asasaoina tele e le mumū o Lou alofa ma le agaga fa’alelagi.

     Fa’a’ofuina tapeneko o le aufa’atasiga fa’aleagaga i lā’ei o le fa’apa’iaina, ma ia tu’uina i luga o lo’u ulu le paleali’i o Lou finagalo lelei.

Fa’apupulaina o’u mata i le malamalama o le li’o o Lau foa’ialofa ma lagolagoina alofa a’u i le ‘au’auna atu i Lou faitoto’a pa’ia.

      Faia lo’u loto ia taumasuasua i le alofa i Ou tagata ma foa’i mai ia avea a’u ma fa’ailoga o Lou alofa mutimutivale, o le fua o Lou alofa tunoa, se fa’alautelega o le fealofani i le vā o Au pele ua fa’atōina ‘ato’atoa ia te Oe, folafolaina atu Lou fa’amanatuina, ma ua galo nimo le manatu fa’apito ae manatua pea lava pea tau o Lau Afio.

     Le Atua e, lo’u Atua! Ia lē taofia mai ia te a’u matagi malū o Lau fa’amagalo ma le alofa tunoa, ma ia le vavae’esea a’u mai vaipuna lelei o Lau fesoasoani ma le finagalo lelei.

Ia ou lafi i lalo o le paolo o Ou apa’au malu, ma sisila mai i o’u luga le silafaga a Lou fofoga o le puipuiga uma.

     Tatalaina lo’u laulaufaiva e vi’ia ai Lou suafa i totonu o Ou tagata, ina ia mafaia e lo’u leo ona fa’atūina ni fa’apotopotoga tetele ma mafai e o’u laugutu ona tafe atu ai lologa tetele o Lou vi’iga.

E moni o Lau Afio o le Alofa Tunoa, o le Fa’aneetaga, o le Malosi, o le Malosi uma lava.

-- Abdu'l-Bahá
