Korōria ki a Koe, E tōku Atua! Ko tētahi o Āu hāwini, i whakapono ki a Koe me Āu tohu, kua puta ki raro o te ataata o te rākau o Tō kotahitanga. Tukua ia kia inu, e tōku Atua, mā Tōu Ingoa, i te Mea Whaitinana, Mea Ngaro hoki, o Tāu Waina hirahira kua hīratia ka wātea ai ia mai i tōna ake tuakiri, ka meinga ai a ia kia piripono katoa ki Tōu whakamaumaharatanga, me te wetewetea mai i tētahi i tua atu i a Koe. 

Nāu a ia i whakakite ki te mātau ki a Koe, e toku Atua, kauaka ia e whakaparautia, mā Tōu kaingākaunui, Tō atawhai; ā, nā Tō karanga kia tata mai ia ki a Koe, kauaka ia e panaia atu i a Koe, mā Tāu tohu aroha. Tukua ki a ia te tini o ngā hiranga e kitea ana ki runga o te mata o Tāu ao. Ko Koe, tūturu, te Poutuku Nui, Nāna te tohu atawhai whānui whakahirahira. 

Ki te tukua e Koe ki runga o tētahi o Āu koiora te ōritetanga o ngā kīngitanga o te whenua me te rangi, ka kore noa e mimiti ki te moroiti o te ngota te whānui whakahirahira o Tāu rohe. Nui rawa ake ko Koe i te Mea Nui kua taunga te ira tangata te tapa i a Koe, ko te taitara nei tētahi mea kotahi tonu o Ōu ingoa, te katoa he hanganga mai i te tūtohinga kau o Tāu e hiahia ai.


Kāore kau he Atua i tua atu i a Koe, te Atua mananui, te Atua korōria, te Atua matatau, whakaaronui hoki.

-- Bahá'u'lláh
