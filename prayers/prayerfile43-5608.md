ข้าแต่พระผู้เป็นนาย พระผู้เป็นเจ้าของข้าพเจ้า พระผู้เป็นร่มไม้ชายคาของข้าพเจ้าในยามทุกข์ระทม! พระผู้เป็นเกราะและที่กำบังให้แก่ข้าพเจ้าในยามเคราะห์ร้าย! เป็นที่ลี้ภัยและที่พึ่งของข้าพเจ้าเมื่อถึงคราวจำเป็น และเป็นสหายในยามที่ข้าพเจ้าเดียวดาย! พระองค์เป็นผู้ปลอบโยนในยามที่ข้าพเจ้าปวดร้าว เป็นมิตรที่รักใคร่ในยามที่ข้าพเจ้าโดดเดี่ยว! พระองค์เป็นผู้ขจัดความทุกข์โศกอันเจ็บปวดของข้าพเจ้า และเป็นผู้อภัยบาปของข้าพเจ้า! 
	ข้าพเจ้าหันมาหาพระองค์อย่างหมดใจ วิงวอนพระองค์ด้วยหัวใจ จิตใจและวาจาทั้งหมดของข้าพเจ้า ขอทรงคุ้มครองข้าพเจ้าให้พ้นจากทุกสิ่งที่ขัดกับพระประสงค์ของพระองค์ ในวัฏจักรแห่งเอกภาพสวรรค์ของพระองค์นี้ ขอทรงชำระข้าพเจ้าให้ปลอดจากมลทินทั้งปวงที่จะขัดขวางมิให้ข้าพเจ้าแสวงหาร่มเงาของพฤกษาแห่งกรุณาธิคุณของพระองค์
	ข้าแต่พระผู้เป็นนาย ขอทรงปรานีต่อผู้อ่อนแอ ขอทรงให้ผู้ป่วยฟื้น ขอทรงดับกระหายที่ร้อนแรง ขอทรงประโลมอ้อมอกที่มีไฟแห่งความรักของพระองค์คุอยู่ ขอทรงจุดไฟนั้นให้ลุกขึ้นด้วยเปลวแห่งความรักและวิญญาณของพระองค์
	ขอทรงสวมเทพมณเฑียรแห่งเอกภาพสวรรค์ด้วยภูษาแห่งความวิสุทธิ์ และสวมมงกุฎแห่งความโปรดปรานของพระองค์บนศีรษะของข้าพเจ้า
	ขอทรงสาดรัศมีของทินกรแห่งความอารีของพระองค์มายังใบหน้าของข้าพเจ้า โปรดช่วยเหลือข้าพเจ้าในการรับใช้ ณ ธรณีประตูอันศักดิ์สิทธิ์ของพระองค์
	ขอทรงทำให้หัวใจของข้าพเจ้าเปี่ยมไปด้วยความรัก สำหรับประชาชนของพระองค์ และโปรดให้ข้าพเจ้าได้กลายเป็นเครื่องหมายแห่งความปรานีและสัญลักษณ์แห่งความกรุณาของพระองค์ เป็นผู้ส่งเสริมความปรองดองในหมู่ชนที่พระองค์รัก อุทิศตนต่อพระองค์ เอ่ยคำรำลึกถึงพระองค์ ไม่คิดถึงตนเอง และมีสติอยู่กับสิ่งที่เป็นของพระองค์เสมอ
	ข้าแต่พระผู้เป็นเจ้า พระผู้เป็นเจ้าของข้าพเจ้า! ขอทรงอย่าหยุดสายลมที่พัดการอภัยและความกรุณาของพระองค์มายังข้าพเจ้า และโปรดอย่าพรากข้าพเจ้าจากน้ำพุที่หลั่งความช่วยเหลือและกรุณาธิคุณของพระองค์
	ขอให้ข้าพเจ้าได้อิงแอบกายภายใต้ร่มเงาของปีกแห่งความคุ้มครองของพระองค์ และโปรดมองดูข้าพเจ้าด้วยดวงตาที่สอดส่องดูแลของพระองค์
	ขอให้ลิ้นของข้าพเจ้าสดุดีพระนามของพระองค์ท่ามกลางประชาชนได้อย่างคล่องแคล่ว เพื่อว่าน้ำเสียงของข้าพเจ้าจะได้เปล่งออกมาในที่ประชุมอันเกรียงไกร และกระแสแห่งการสรรเสริญพระองค์จะหลั่งจากริมฝีปากของข้าพเจ้า
	ความจริงแล้วพระองค์คือพระผู้ทรงกรุณา พระผู้เป็นที่สรรเสริญ พระผู้ทรงอำนาจ พระผู้ทรงอานุภาพสูงสุด

-- Abdu'l-Bahá
