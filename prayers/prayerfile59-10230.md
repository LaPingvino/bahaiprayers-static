*Ka uru ana koe ki roto o te whare kaunihera, whakatātakina tēnei inoi ki te manawa kakapa, te aroha o Te Atua, me te arero harakore i tua atu o te katoa ēngari mō Tōna maumaharatanga, ka tau mārire ai te āwhina a Te Pūkaha-Katoa kia ekea e koe te taumata tonu o te wikitōria.

E Te Atua, tōku Atua! Ko mātou he pononga Nāu kua tahuri me te piripono ki Tōu kanohi tapu, kua wetekina mai i te katoa i tua atu i a Koe ki tēnei Rā korōria. Kua hui mai mātou ki tēnei Rūnanga Wairua Tapu, kotahi ki te titiro, kotahi ki te whakaaro, ko ā mātou whāinga e ngātahi ana ki te whakakorōria i Tāu Kupu ki te ira tangata. e Te Ariki, tō mātou Atua! Meinga ko mātou ngā tohu o Tāu Aratakinga Tapu, ngā Kara o Tāu Whakapono whaikorōria ki waenga o te ira tangata, ngā pononga o Tāu Kawenata Mananui, e Koe e tō mātou Ariki o Runga Rawa, ngā whakatinanatanga o Tāu Kotahitanga Tapu ki Tāu Kingitanga Abhá, me ngā whetū mārama e tiaho nei ki runga ki ngā rohe katoa. e Te Ariki! Awhinatia mai mātou kia rite ki ngā moana e āmai ana mē he puhitai o Tāu tohu atawhai mīharo, he kōawa e tere iho ana i Ōu tiketike o Runga Rawa, he hua papai mai i te Rākau o Tāu kaupapa, he rākau e pohepohe ana i ngā hau angiangi o Tāu Tōnuitanga i roto o Tāu Māra Waina i te rangi. e Te Atua! Meinga ō mātou wairua kia herea ki ngā Whiti o Tāu Kotahitanga Tapu, ō mātou ngākau kia harikoa i ngā tukunga o Tō atawhai, kia kotahi ai mātou inā rā ko ngā ngaru o te moana kotahi, ā, ka honoa ngātahi ai pērā me ngā hihi o Tāu Rama korohū; kia tūturu ngātahitia ai ā mātou whakaaro, ā mātou whakapae, ā mātou kare-ā-roto e whakatinana ana i te wairua o te kotahitanga puta noa te ao. Ko Koe te Tohu Tūpore, te Whairawanui, te Poutuku, te Kaharawa, te Tohu Atawhai, te Mākoha.

-- Abdu'l-Bahá
