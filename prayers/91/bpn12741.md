Semua mulia ngagai Hari tu, Hari ke endur rengut pengasih udah ditiup ngagai semua utai tempa, Hari ti pemadu diberekat ke alai rambau enggau beratus taun ke dulu enda ulih nanding ia, Hari ke endur rampa-mua Hari Jeman udah ngadap penuduk Iya ti kudus. Arinya sada nyawa semua utai tempa, enggau ngelui ari sida bala Malikat di Atas, bisi didinga inggar minta: “Berumban nuan, O Karmil, lalu peda, penampak rampa-mua Petara, Raja ke Perintah semua Nama enggau Penukuh semua serega, udah diengkahka ba nuan.”
Ditaban enggau naka pengaga, lalu ngeradakka nyawa iya, lalu iya manjung: “Awakka nyawa aku nyadika genselan ngagai Nuan, laban Nuan udah netapka perening Nuan ba aku, udah nyirika pemeri Nuan ngagai aku, lalu udah nujuka singkang kaki Nuan ngagai aku. Beserara ari Nuan, O Nuan Pun Penatai semua pengidup ti meruan belama, nyau deka ngeluska aku, lalu penyauh aku ari Nuan udah nganguska semengat aku. Semua puji ngagai Nuan laban udah ngemendarka aku ninga kangau Nuan, laban aku udah dibasa enggau tujah kaki Nuan, lalu udah ngidupka semengat aku nengah rengut pengidup Hari Nuan sereta munyi cherik Pen Nuan, munyi ti udah diletak Nuan nyadika kangau trumpet Nuan ba bala rayat Nuan. Lalu lebuh maya Pengarap Nuan ti enda ulih tagang dipegarika udah datai, Nuan udah ngesuhka seput Roh Nuan ngagai Pen Nuan, lalu peda, semua utai tempa udah begegar nyentuk ke pelasar ia, ngarakka ngagai mensia semua misteri ke dipelam dalam tibang pesaka Iya Siku ti Ngempu semua utai tempa.”
Tekala nya nyawa iya didinga ari Dasan ti tinggi lalu Kami nyaut: “Beri terima kasih ngagai Tuhan Nuan, O Karmil. Api ti nyerara nuan ari Aku udah jampat ngeluska nuan, lebuh tasik penatai Aku udah ngelegua ba mua nuan, ngelantangka mata nuan enggau semua utai tempa, lalu ngiri pengaga ngagai semua utai ti dipeda enggau enda dipeda. Gaga, laban Petara ba Hari tu udah nudukka ba nuan maligai Iya, lalu ngaga nuan nyadika palan penurun semua kelai Iya enggau terebak-tawas ke tanda pengamat Revelasyen Iya. Lantang meh iya ti bejalai ngelingi nuan, ti nerantangka pegari pemulia nuan, lalu nyeritaka pemeri ari Tuhan Petara nuan ti udah dipanjah ba nuan. Rampas ulih nuan Jalung Pengidup Meruan Belama dalam nama Tuhan nuan, ti Pemadu Bemulia, lalu beterima kasih ngagai Iya, laban Iya, ke tanda pengasih Iya ngagai nuan, udah nukar penusah ati nuan ngagai pengelantang, lalu ngubah penyinu nuan ngagai pengaga. Iya, amat bendar, rinduka dasan tu ti udah digaga nyadi penuduk maligai Iya, ti udah ditujah singkang kaki Iya, ti udah dibasa enggau penatai Iya, tempat endur Iya manjungka kangau Iya, lalu ba nya mega ai mata Iya udah bekeberai.
“Kangauka ngagai Zion, O Karmil, lalu padahka berita pengaga: Iya ti dipelam ari mata mensia udah datai! Perintah pemunggur Iya udah pegari; bebendang Iya ti mungkur semua udah ayan. Bejaga enggaika nuan kakang tauka ngetu. Berumban lalu bejalai ngelilingi Nengeri Petara ti udah diturunka ari serega, Kaaba pengudus ti selalu dikelilingi sembah orang ti dipilih Petara, ti ngembuan ati ti tuchi, enggau raban bala malikat ti pemadu tinggi. Oh, naka meh pengeran Aku deka madah ngagai tetiap tempat ba mua bumi, lalu mai ngagai tiap buah nengeri, berita pengaga Revelasyen tu— Revelasyen ti endur ati Sinai udah tetarit, lalu dalam nama iya Api Babas udah nyapa: Enggi Petara, Tuhan ke semua Tuhan, bempu perintah di dunya enggau di serega.” Amat bendar tu meh Hari alai tanah enggau tasik udah gaga ninga kangau tu, Hari ti endur semua utai udah dianchau ulih Petara, lalu nengah nya pemeri ti ngelui peragam ati enggau runding mensia, ti udah ditaga ke pemadah tu. Enda lama agi Petara deka belayarka Bandung Iya ba atas nuan, lalu deka ngayanka orang Bahá ke udah disebut dalam Bup Semua Nama.”
Kudus meh Tuhan ke semua mensia, lebuh ti nyebut nama Iya semua atom dalam dunya udah begetar, lalu Dilah Iya ti Besai Kuasa udah diasuh mansutka utai ti udah lama dibungkus dalam penemu Iya lalu ditaruh dalam tibang pesaka penegap Iya. Iya, amat bendar, nengah pemisa Nama Iya, ti Tegap, ti Pemadu Bekuasa, ti Pengambis Tinggi, nguasa semua ke diau dalam serega enggau semua ti diau ba bumi.

-- Bahá'u'lláh
