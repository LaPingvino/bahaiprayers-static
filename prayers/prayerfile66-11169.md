हे प्रभु, मेरा ईश्वर ! जुन नामको सम्पूर्ण परिचय कसैले पाउन सकेको छैन र जुन नामको गहिराइलाई कसैले पनि नाप्न सकेको छैन, तिम्रो त्यही नामद्वारा र जो तिम्रा प्रकटीकरणको मुहान र तिम्रा चिन्हहरूको दिवास्रोत हुन्, उनको नामद्वारा म तिमीसित प्रार्थना गर्दछु कि मेरो हृदयलाई तिम्रो प्रेमको पात्र र स्मरणको योग्य बनाइदऊे । यसलाई तिम्रो अत्यन्त महान् समुद्रसित जोडिदेऊ ताकि यसबाट तिम्रो ज्ञानको जीवन–जल र तिम्रो महिमा तथा प्रशंसाको पवित्र धारा प्रवाहित हुन सकोस् । 

मेरो शरीरका अंग–प्रत्यंगहरूले तिम्रो एकतालाई प्रमाणित गरिरहेका छन् र मेरो टाउकाको केशले तिम्रो शासन र सत्ताको घोषणा गरिरहेको छ । तिम्रो कृपाको वस्त्रको छेउमा समातेर तथा तिम्रा उपहारहरूको क्षितिजमा आफ्नो दृष्टिलाई केन्द्रीत गराएर परम भक्ति र श्रद्धाभावसित नतमस्तक भई म तिम्रो द्वारमा उभिएको छु । 

हे मेरा प्रभु ! मेरो लागि त्यही कुरा निर्दिष्ट गरिदेऊ जुन तिम्रो वैभवशाली महानताको अनुकूल छ र तिम्रो शक्तिशाली कृपाद्वारा मलाई सहायता गर ताकि तिम्रो धर्मको प्रचार–प्रसार म त्यसरी गर्न सकूँ कि मरेकाहरू पनि चिहानबाट उठ्नेछन् र तिमीमा पूरापूरा विश्वास राख्दै तिम्रो प्रकटीकरणको उद्गमस्थलतर्फ आफ्नो दृष्टि केन्द्रित गराउँदै तिमीतिर लाग्न हतारिने छन् । 

निश्चय पनि तिमी सर्व–शक्तिमान्, सर्वोच्च, सर्व– ज्ञाता, सर्व–बुद्धिमान् हौ ।

-- Bahá'u'lláh
