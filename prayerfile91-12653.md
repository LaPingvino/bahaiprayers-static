Leka sampi entudi tu patut dibacha bala pengajar enggau bala pangan ninting hari:
 O Nuan Tuhan ti penelap! Puji meh ngagai Nuan laban
Nuan udah nunjukka kami arus besai ke pengiring, udah muka pintu perintah Petara lalu ngayanka Nuan Empu nengah Matahari Pengamat. Ngagai orang ti buta Nuan udah ngasuh sida meda; ngagai orang ti bengal Nuan udah ngasuh sida ninga; Nuan udah ngidupka sida ti mati; Nuan udah ngayaka sida ti seranta; Nuan udah nunjukka jalai ngagai sida ti tesat; Nuan udah nguluka sida ti rangkai rekung ngagai tengkeching ai pengiring; Nuan udah ngelakka ikan ti aus datai ngagai tasik pengamat; lalu Nuan udah ngelaluka bala burung ti sesegau ngagai kebun bungai ros pengasih.
O Nuan ti Pemadu Tegap! Kami tu bala pengasuh Nuan enggau bala Nuan ti merinsa; kami tu jauh lalu inginka penatai Nuan, endang auska ai tengkeching Nuan, endang sakit, lalu lelengauka penyuman Nuan. Kami endang bejalai nengah menasan Nuan lalu nadai juluk tauka pengandal bukai kelimpah ari ngerembaika rengut pemanis Nuan, ngambika semua semengat tau nyaguka sada: “O Petara, iring kami nuju menasan ti lurus.” Asuh mata sida tebuka meda penampak, lalu asuh sida dilepas ari pemetang pengelansang. Asuh sida begelumu ngelingi lampu iring Nuan. Asuh sida ti nadai bagi nerima ungkup sida. Asuh sida ti dikemelu nyadi kaling entelah Nuan.
O ti Pemadu Tegap! Peda kami enggau perening pengasih. Beri kami pengentap serega. Sikap ba kami seput Roh Kudus, ngambika kami tau dibantu dalam gawaka Nuan lalu, baka bintang ti beperenching, manchar ngena penampak iring Nuan ba semua bengkah menua.
	Amat	bendar,	Nuan	meh	ti	Bekuasa,	ti	Tegap,	ti
Pintar sereta Meda.

-- Abdu'l-Bahá
