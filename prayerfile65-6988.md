##NA VEISIGA NI VEIVAKARAUTAKI KA VIRIKOTORI ME DA VAKANANUMA E NA VEIYABAKI
*(INTERCALARY DAYS)


*(Na Veisiga ni Veivakarautaki oqo, 26 ni Fepurueri ki na i matai ni Maji, e dodonu me ra siga ni vakavakarau ki na Lolo, ka me siga tale ga ni veisikovi, soli ka kei na soli loloma.)

Noqu Kalou, noqu Bukawaqa, ka noqu Rarama! Na veisiga O ni a vakayacana e na Nomuni i Vola me ‘Ayyam-i-Ha1 e sa tekivu, O i Kemuni O ni sa Tui ni veiyaca, kei na lolo sa roro tiko mai, ka vakarota na Nomuni Peni cerecere duadua me vauci vata kina o ira kece era tiko e na matanitu ni Nomuni veikabuli me ra vakarokorokotaka. Au kerei Kemuni, O i Kemuni na noqu Turaga, e na veisiga oqo kei na veigauna tale sa vo me ra tautauri matua koto ga e na i vau ni Nomuni vakaro, ka vaqaqacotaki koto ga na vakabauti ni Nomuni vakavuvuli, me vakadeitaki kina e na yalo ni tamata yadudua ni sa vakarautaki tu e dua na tikina me nodra e na Nomuni lomanibai ni lawa, ka vaka tale ga kina e dua na i tikotiko me vakaraitaki kina na totoka ni rarama ni Kemuni ituvaki.

Oqo, O i Kemuni na noqu Turaga, o ira na Nomuni dauveiqaravi ka ra sega ni vakataotaki mai na dua na vakanananu ni veirawai me baleta na veika O ni solia sobu mai e na Nomuni iVola. Era cuvaki sobu e na vuku ni Nomuni i Naki, ka ciqoma na Nomuni iVola e na yalo ni veivakabauti me vaka sa vure mai vei Kemuni, ka ra dikeva na veigaunisala ni bula mai na veika O ni vola koto mai vei ira, ka digitaka me ra muria na veika O ni sa solia sobu mai.

O ni raica, Oi Kemuni na noqu Turaga, ni ra sa qai vakila mai ka vakadinadinataka na veika O ni vakatakila e na Nomuni iVola Tabu. Ni solia mada me ra gunuva O i Kemuni na noqu Turaga, mai na liga ni Nomuni veivakalougatataki na wai ni Nomuni bula tawamudu. Mo ni qai vola, mada vei ira, na veivakalougatataki ka vakataubeni vei koya e nunuva na wai titobu ni Nomuni i tikotiko, ka tovolea rawa na waini digitaki ni tiko veivolekati kei Kemuni.

Au masuti Kemuni, O i Kemuni na Tui ni tui, ka Dauloloma vei ira na dau vakalolovirataki. Mo ni bulia mada vei ira na veika vinaka ni vuravura oqo kei na vuravura sa bera mai. Ni vola tale ga vei ira, na veika era sega ni bau kunea rawa na Nomuni tamata, ka me ra okati vata kei ira sa tiko wavoliti Kemuni tu, kei ira tale ga era veitosoyaki voli e na Nomuni itutu vakatui e na vuravura kece ni Nomuni veivuravura.

Sa i Kemuni, e dina, na Vu ni iGu Cecekia, na Vu ni Vuku, na Vu ni Vakatakila.

 
*1.	Na Ayyam-i-Ha e kena i balebale na Veisign ni Veivakarautaki.

-- Bahá'u'lláh
