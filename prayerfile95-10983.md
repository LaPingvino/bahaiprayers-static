*(Te Tapeleti tenei e faitau i Tanu o Bahá’u’lláh mo te Báb.  E faitaugina saale foki i fakamanatuga o te katoaaga o tausaga takitasi o La galo.)

Ko vikiiga ne tafe mai i Tou Afio tafasili i te malu, mo te matagofie e sulu mai i Tou Gali tafasili i te maina, e nofo i luga ia Koe, O Koe Tela ko te Faifekau o te Gali Silisili, e nofo i luga ia Koe, mo te Tupu o te Favavau, mo te Aliki o latou i te lagi mo te lalolagi!  Au e molimau me mai i luga ia Koe a te nofoaiga-a-tupu o te Atua mo Tena maalo, mo te afioga silisili ote Atua mo Tena matagofie, ne fakaasi, a ko Fetu-Ao o te gali mai ite vavau ko oti ne oko atu te olotou mainaaga kite lagi o Tau faka-tonuuga te la e se mafai o mafuli, a kote Gali o te Selavea ko sulu maina mai luga atu o te sikuagi o te foafoaaga.  Au e molimau, tena la, ite gasue malie o Tau Pene a Tau faka-tonuuga “Ke fai ne Koe” ko oti ne faka-maalosi, a ko te Mealilo ate Atua ko oti ne fakaasi, a ko mea faiite katoa ko oti ne kalaga-gina ke tu mai, a ko Fakaasiiga katoa ko oti ne tuku ifo ki lalo.
     Au e molimau, tena, mai i Tou gali a te gali o te Faka-gasele Tokotasi ko oti ne fakaasi, kae mai i Ou mata a mata o te Manakoga Tokotasi ko oti ne sulu maina atu, tela mai i te muna mai ia Koe ko oti ne iku ia Koe i vasia o mea faiite katoa, gasue katoa latou ko la e fakatuanaki kia Koe ke olo atu kite tumu o te matagofie, a ko tino agasala e to ifo ki te poko tafasili ite malalo.
     Au e molimau ia ia tela ko oti ne iloa a Koe ko oti ne iloa a te Atua, a ko ia tela ko oti ne oko ki Tou nofo-mai ko oti ne oko atu ki te nofo-mai o te Atua.  Lasilasi, tela la, ate faka-manuiaaga o ia te la e talitonu kia Koe, mo Au failoga, kae e fakamaulalo a ia i mua o Tou nofoaiga-a-tupu, kae faka-aloalogia a tena fetauiiga mo Koe, kae ko oti ne oko atu ki te fiafiaaga lei o Tou finagalo, kae tamilo faka-pukupuku ia Koe, kae e tu i mua o Tou nofoga-a-tupu.  Faka-fanoanoa kia ia te la ko oti ne agasala kia Koe, ko oti ne fulitua mai ia Koe, kae faka-sea-aoga Au failoga, kae teke atu ki Tou nofoga-a-tupu, kae tu ki luga o teke atu kia Koe, kae fakaasi atu ate miita i Ou mata, kae fakase Au faka-talitonuuga, kae fulitua mai i Tau pulega mo Tou maalo, kae ko lau a ia mo tino agasala ko la olotou igoa ko oti ne tusi ne maikao mai Tau ikuuga iluga i Au Tapeleti mana.
     Faka-agi, tena, i luga ia au, O toku Atua, mai ite lima taumatau o Tou alofa-kaimalie mo Tou alofa-atafai, a manavaga mana o Au alofaga, ko te mea ke ave ne latou au keatea mai ia au loa pela foki mo te lalolagi ki te fale o Tou nofo-pilimai mo Tou nofo-mai.  E maalosi Koe o fai ate mea e fiafia Koe kiei.  A Koe, e tonu, e maluga atu i mea katoa.
     Ate faka-masausauga o te Atua mo Ona tavaeega, mo te matagofie o te Atua ko Tena gali, e nofo i luga ia Koe, O ko Koe Te la ko Tena Gali!  Au e molimau i te mata o te foafoaga e seki taumata aka loa ki se tokotasi ko oti ne fakase pe la mo Koe.  A Koe ne galo ifo i aso katoa o Tou olaga mai lalo ote vasa o faka-lavelave lasi. I te taimi e tasi a Koe e saisai ki filifili mo sekelo; kae i sua taimi a Koe ne puapuaga i pelu-tau o Ou fili.  Kae, e ui iei, ne fakatonu ne Koe a tagata katoa ke tautali i mea ko la ko oti ne fakaasi mai kia Koe ne Ia Te la ko te Iloa-Katoatoa, ko te Atamai-Katoatoa.
     Ke fai a toku agaaga mo fai a taulaga ki mea see katoa ne pokotia a Koe i ei, mo toku agaaga ola (soul) ke pe la me se togi o mea faigataa katoa ne pokotia kia Koe.  Au e akai totuli ki te Atua pela foki mo latou ko la olotou mata ko oti ne faka-maina ki te gali o te mainaaga o Ou mata, mo latou, ona kote alofa mo Koe, ko oti ne tautali katoa kia mea ko oti ne fai atu kia latou, o fakaseai a veli kola e pono i te va o Koe mo Au mea faiite, kae ke aumai kia au a mea lei katoa o te lalolagi tenei mo te lalolagi ma vau.  A Koe, e tonu, ko te Mafi-Katoatoa, ko te Tafasili i te Maluga, te Matagofie-Katoatoa, ko te Fakamagalo-Katoatoa, ko te Tafasili i te Atafai.
     Fakamanuia ne Koe, O te Aliki toku Atua, te Lakau Ola Faka-te-Lagi mo ona lau, mo ona kaula foliki, mo ona kaula lasi, mo ona lito foliki, pela foki mo ona somo ola, me pefea loa ate leva e tumau i ei a Ou igoa tafasili i te lei mo uiga tafasili i te maualuga.  Puipui ate mea, tena, mai i te amio se lei o ia faitaua mo lukuuga o te masei.  A Koe, e tonu, ko te Mafi-Katoatoa, te Tafasili i te Maalosi.  Fakamanuia foki ne Koe, O te Aliki toku Atua, Au tavini mo Au tavini fafine ko ko ti ne oko atu kia Koe.  A Koe, e tonu, ko te Maumea-Lauefa Katoatoa, Te la a Tena alofa e seai se gataaga.  E seai aka se Atua na ko Koe, ko te Fakamagalo-Katoatoa, ko te Tafasili i te Kaimalie.

-- Bahá'u'lláh
