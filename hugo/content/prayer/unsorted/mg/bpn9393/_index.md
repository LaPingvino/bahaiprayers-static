+++
title = "Prayer bpn9393 in Malagasy"
author = "Abdu'l-Bahá"
tags = ['lang-mg', 'prayer-', "author-Abdu'l-Bahá", "category-unsorted", "cat-VAVAKA HO AN’NY FIRENEN-DREHETRA"]
+++
Ô Ianao, ry Tompon’ny Hatsaram-panahy! Zavatra iray ihany no manoronanao ny zanak’olombelona rehetra. Ianao no namoaka didy fa ny rehetra dia avy amin’ny fianakaviana iray. Eo anoloan’ny Fanatrehanao Masina dia mpanomponao izy rehetra ary mialoka eo ambanin’ny taberinakelinao ny zanak’olombelona rehetra; mivondrona manodidiana ny latabatry ny Famindramponao izy rehetra; ary samy hazavain’ny fahazavan’ny Fitahianao izy rehetra.
Ry Andriamanitro ô! Ianao ilay mora fo amin’ny olona rehetra. Mamelona ny tsirairay Ianao; manome akanim-pialofana ho an’ny rehetra; manome aina azy ireo. Notoloranao fahaizana sy talenta ny rehetra ary ny rehetra dia difotry ny ranomasimben’ny Famindramponao. 
Ô Ianao, ry Tompon’ny Hatsaram-panahy! Ampiraiso ny olon-drehetra, ampifanaraho ny Fivavahana rehetra; ampiombony ho iray ny firenena rehetra, ka hahatsapany fa ny tsirairay dia toy ny fianakaviana iray ary izao tontolo izao dia tanindrazana tokana ihany. Aoka hiara-hiaina am-pifanarahan-tsaina tonga lafatra izy ireo.
Ry Andriamanitro ô! Aoka hiofaofa ambonin’izao rehetra izao ny fanevan’ny firaisan’ny zanak’olombelona. 
Ry Andriamanitro ô! Aoreno ny Fandriampahalemana Lehibe Indrindra. Ampiraiso ho iray ny fon’ny olon-rehetra, ry Andriamanitro ô! 
Ô Ianao Ray Tsara fanahy! Andriamanitra! Ampiravoravoy ny fonay amin’ny hanitry ny Fitiavanao, ampamirapirato ny masonay noho ny fahazavan’ny Fitarihanao. Aoka ho finaritra ny sofinay amin’ny hakanton’ny Teninao ary alofy izahay ao anaty fialofan’ny Fitahianao.
Ianao Ilay Matanjaka, Ilay Mahery. Ianao Ilay Mpamela heloka ary Ianao Ilay Mamindra fo amin’ny fahalemen’ny zanak’olombelona rehetra.

(Source category: VAVAKA HO AN’NY FIRENEN-DREHETRA)
(Bahaiprayers.net ID: 9393)
