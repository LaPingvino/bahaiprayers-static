+++
title = "Prayer bpn7126 in ελληνικά"
author = "Abdu'l-Bahá"
tags = ['lang-el', 'prayer-', "author-Abdu'l-Bahá", "category-unsorted", "cat-ΜΑΡΤΥΡΩΝ ΚΑΙ ΟΙΚΟΓΕΝΕΙΩΝ ΤΟΥΣ"]
+++
Αυτός είναι ο Θεός!

Ω Κύριε Θεέ µου! Ω Εσύ Βοηθέ των αδύναµων, Αρωγέ των φτωχών και λυτρωτή των αβοήθητων που στρέφονται σε Σένα.

Με έσχατη ταπεινότητα σηκώνω τα ικετευτικά µου χέρια προς το βασίλειό Σου της ωραιότητας και διακαώς Σε καλώ µε τη γλώσσα της ψυχής µου, λέγοντας: Ω Θεέ, Θεέ µου! Βοήθησέ µε να Σε λατρεύω, δυνάµωσε τους οσφύες µου για να Σε υπηρετώ· βοήθησέ µε, µε τη χάρη Σου στην υπηρεσία µου για Σένα· κάνε µε να παραµείνω σταθερός στην υπακοή µου σε Σένα· χύσε πάνω µου τις γενναιόδωρες εκχύσεις της ευεργεσίας Σου, άφησε τα βλέµµατα του µατιού της στοργικής Σου καλοσύνης να στραφούν προς εµένα, και βύθισέ µε στον ωκεανό της συγχώρησής Σου. ∆ώσε να επιβεβαιωθώ στην αφοσίωσή µου στην Πίστη Σου, και χορήγησέ µου ένα πιο πλήρες µέτρο βεβαιότητας και ασφάλειας, ώστε να απαλλαγώ ολοκληρωτικά από τον κόσµο, να στρέψω το πρόσωπό µου µε πλήρη αφοσίωση προς το πρόσωπό Σου, να ενισχυθώ από την επιβλητική δύναµη των αποδείξεων και µαρτυριών, και, περιβαλλόµενος µε µεγαλείο και δύναµη, να µπορέσω να περάσω πέρα από κάθε περιοχή του ουρανού και της γης. Αληθινά, Εσύ είσαι ο Φιλεύσπλαχνος, ο Πανένδοξος, ο Στοργικός, ο Συµπονετικός.

Ω Κύριε! Αυτοί είναι οι επιζήσαντες από τους µάρτυρες, εκείνη η συντροφιά των ευλογηµένων ψυχών. Έχουν υποστεί κάθε βάσανο και έχουν δείξει υποµονή µπροστά σε σοβαρή αδικία. Έχουν εγκαταλείψει κάθε άνεση και ευηµερία, έχουν πρόθυµα υποταχθεί σε φρικτά βάσανα και αντιξοότητες στο µονοπάτι της αγάπης Σου, και κρατιούνται ακόµη αιχµάλωτοι στα γρανάζια των εχθρών τους, οι οποίοι συνεχώς τους βασανίζουν µε οδυνηρά βασανιστήρια και τους καταπιέζουν γιατί περπατούν σταθερά στο ίσιο µονοπάτι Σου. ∆εν υπάρχει κανείς να τους βοηθήσει, κανείς που να ενεργήσει σαν φίλος τους. Εκτός από τους αγενείς και τους διεφθαρµένους, δεν υπάρχει κανείς να συσχετίζεται και να συναναστρέφεται µε αυτούς.

Ω Κύριε! Αυτές οι ψυχές έχουν γευθεί πικρή αγωνία σ’ αυτή την επίγεια ζωή και σαν ένα δείγµα της αγάπης τους για τη λαµπερή ωραιότητα του προσώπου Σου και του µεγάλου πόθου τους να φτάσουν στο ουράνιο βασίλειό Σου, έχουν ανεχθεί κάθε χυδαία προσβολή που οι άνθρωποι της τυραννίας επέφεραν σ’ αυτούς.

Ω Κύριε! Γέµισε τα αυτιά τους µε τους στίχους της θείας βοήθειας και µε µια ταχεία νίκη, και απάλλαξέ τους από την καταπίεση αυτών που εξασκούν αποκρουστική ισχύ. Συγκράτησε τα χέρια των διεφθαρµένων και µην επιτρέπεις να ξεσχιστούν αυτές οι ψυχές από τα νύχια και τα δόντια άγριων θηρίων, διότι είναι αιχµάλωτοι από την αγάπη τους για Σένα, έµπιστοι στα µυστήρια της αγιότητάς Σου, στέκονται ταπεινά στην πόρτα Σου και έχουν φτάσει στον εξυψωµένο Σου περίβολο.

Ω Κύριε! Ενδυνάµωσέ τους µε τη χάρη Σου µε ένα νέο πνεύµα· φώτισε τα µάτια τους κάνοντάς τα ικανά να αντικρίσουν τις θαυµαστές µαρτυρίες Σου µέσα στο σκοτάδι της νύχτας· προόρισε γι’ αυτούς όλα τα καλά που αφθονούν στο δικό Σου Βασίλειο των αιώνιων µυστηρίων· κάνε τους σαν λαµπερά αστέρια που λάµπουν πάνω από όλες τις περιοχές, σαν πλούσια δέντρα, φορτωµένα µε καρπούς και κλαδιά που κινούνται µε τις αύρες της αυγής.

Αληθινά, Εσύ είσαι ο Γενναιόδωρος, ο Ισχυρός, ο Παντοδύναµος, ο Αυθόρµητος. ∆εν υπάρχει άλλος Θεός εκτός από Σένα, το Θεό της αγάπης και του τρυφερού ελέους, τον Πανένδοξο, τον Πάντοτε Συγχωρούντα.

(Source category: ΜΑΡΤΥΡΩΝ ΚΑΙ ΟΙΚΟΓΕΝΕΙΩΝ ΤΟΥΣ)
(Bahaiprayers.net ID: 7126)
