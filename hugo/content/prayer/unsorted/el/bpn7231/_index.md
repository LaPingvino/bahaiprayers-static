+++
title = "Prayer bpn7231 in ελληνικά"
author = "Bahá'u'lláh"
tags = ['lang-el', 'prayer-', "author-Bahá'u'lláh", "category-unsorted", "cat-ΝΟΡΟΥΖ"]
+++
##ΝΟΡΟΥΖ 
*( Νορούζ,, η 21 η Μαρτίου, είναι η πρώτη µέρα του Μπαχάι έτους) 199. ∆οξασµένος είσαι Εσύ, ω Θεέ µου, γιατί όρισες το Νορούζ σαν γιορτή γι’ αυτούς που έχουν τηρήσει τη νηστεία από αγάπη για Σένα και έχουν αποφύγει καθετί που Εσύ απεχθάνεσαι. ∆ώσε, ω Κύριέ µου, ώστε η φλόγα της αγάπης Σου και η θέρµη που δηµιουργήθηκε από την ορισµένη από Σένα νηστεία, να τους εµψυχώσει στην Υπόθεσή Σου και να τους κάνει να ασχοληθούν µε τη δόξα Σου και µε τη µνεία Σου.

Αφού τους στόλισες, ω Κύριέ µου, µε το κόσµηµα της νηστείας, της καθορισµένης από Σένα, στόλισέ τους επίσης µε το κόσµηµα της αποδοχής Σου, µε τη χάρη Σου και την ευεργετική Σου εύνοια, επειδή οι πράξεις των ανθρώπων εξαρτούνται από την ευµένειά Σου και διέπονται από την εντολή Σου. Αν Εσύ θεωρούσες αυτόν που έχει παραβιάσει τη νηστεία, σαν έναν που την έχει τηρήσει, αυτός ο άνθρωπος θα συγκαταλεγόταν ανάµεσα σ’ αυτούς που από αµνηµονεύτων χρόνων είχαν τηρήσει τη νηστεία. K αι αν Εσύ αποφάσιζες ότι αυτός που έχει τηρήσει τη νηστεία, την έχει παραβιάσει, εκείνο το άτοµο θα συγκαταλεγόταν µε εκείνους που έχουν κάνει το Χιτώνα της Αποκάλυψης Σου να σκονιστεί και έχουν αποµακρυνθεί από τα κρυστάλλινα ύδατα αυτής της ζωντανής Πηγής.

Εσύ είσαι Αυτός, µέσω του Οποίου το έµβληµα "Αξιέπαινος είσαι Εσύ για τα έργα Σου”

ανυψώθηκε, και το λάβαρο "Σεβαστή είναι η εντολή Σου" εκτυλίχτηκε. Κάνε γνωστή αυτή τη στάθµη Σου, ω Θεέ µου, στους δούλους Σου, ώστε αυτοί να είναι γνώστες ότι η τελειότητα των πάντων εξαρτάται από την εντολή Σου και το λόγο Σου, ότι η αγνότητα κάθε πράξης ρυθµίζεται από την άδειά Σου και την ευµενή Σου θέληση, και να µπορούν να αναγνωρίσουν ότι τα ηνία των πράξεων των ανθρώπων βρίσκονται στα χέρια της αποδοχής Σου και της εντολής Σου. Κάνε το γνωστό σ’ αυτούς, ώστε τίποτα απολύτως να µην τους αποκλείσει από την Ωραιότητά Σου στις µέρες αυτές, κατά τις οποίες ο Χριστός αναφώνησε: "Κάθε εξουσία είναι δική Σου, ω Συ Γεννήτορα του Πνεύµατος (ο Ιησούς)"· και ο φίλος Σου (ο Μωάµεθ) φώναξε: "∆όξα σε Σένα, ω Συ Πολυαγαπηµένε, γιατί αποκάλυψες την Ωραιότητά Σου και έχεις καταγράψει για τους εκλεκτούς Σου αυτό που θα τους κάνει να φτάσουν την έδρα της αποκάλυψης του Μεγίστου Ονόµατός Σου, µε το οποίο όλοι οι λαοί έχουν θρηνήσει, εκτός απ’ αυτούς που έχουν αποδεσµευτεί από όλα εκτός από Σένα και έχουν προσηλωθεί σ’ Αυτόν, ο Οποίος είναι ο Αποκαλύπτων τον Εαυτό Σου και η Φανέρωση των ιδιοτήτων Σου.”

Αυτός ο Οποίος είναι ο Κλάδος Σου και όλη η συντροφιά Σου, ω Κύριέ µου, διέκοψαν αυτή την ηµέρα τη νηστεία τους, αφού την τήρησαν µέσα στην περιοχή της αυλής Σου και µε το ζήλο τους να Σε ευχαριστήσουν. Όρισε γι’ Αυτόν και γι' αυτούς, και για όλους όσους έχουν εισέλθει στην Παρουσία Σου εκείνες τις µέρες, όλα τα αγαθά που έχεις προορίσει στο Βιβλίο Σου. Εφοδίασέ τους µε εκείνο που θα τους ωφελήσει και σ’ αυτή και στην επόµενη ζωή.

Εσύ είσαι, αληθινά, ο Παντογνώστης, ο Πάνσοφος.

(Source category: ΝΟΡΟΥΖ)
(Bahaiprayers.net ID: 7231)
