+++
title = "Україна"
tags = ['lang=uk', 'prayerbook']
+++



[Близькість до Бога](#Близькість до Бога)

[Вечір](#Вечір)

[Випробування та труднощі](#Випробування та труднощі)

[Довга обов’язкова молитва](#Довга обов’язкова молитва)

[Допомога та підтримка](#Допомога та підтримка)

[Духовне зростання](#Духовне зростання)

[За дітей](#За дітей)

[За людство](#За людство)

[За чоловіків](#За чоловіків)

[За єдність](#За єдність)

[Загальні молитви за навчання Віри](#Загальні молитви за навчання Віри)

[Загальні молитви за померлих](#Загальні молитви за померлих)

[Захист](#Захист)

[Зречення](#Зречення)

[Зцілення](#Зцілення)

[Зібрання](#Зібрання)

[Коротка обов’язкова молитва](#Коротка обов’язкова молитва)

[Молодь](#Молодь)

[Непохитність у Завіті](#Непохитність у Завіті)

[Прощення](#Прощення)

[Північ](#Північ)

[Ранок](#Ранок)

[Скрижаль Ахмаду](#Скрижаль Ахмаду)

[Стійкість](#Стійкість)

[Тріумф Справи](#Тріумф Справи)

[Хвала та вдячність](#Хвала та вдячність)



## Близькість до Бога

### <a id="bpn13298"></a> Prayer bpn13298 in Україна
Він – Співчутливий, Всещедрий! О Боже, мій Боже! Ти бачиш мене, Ти знаєш мене; Ти – мій Прихисток і моє Пристановище. Нікого я не шукаю та не шукатиму, крім Тебе; жодним шляхом не йду та не йтиму, крім як шляхом Твоєї любові. Похмурої ночі відчаю моє око повертається – в очікуванні та сповнене надії – у бік світанку Твоєї безмежної прихильності, і в час ранкової зорі моя засмучена душа відроджується й отримує силу в згадуванні Твоєї краси та досконалості. Той, кому допомагає милість Твоєї благодаті – най би він був лише краплиною – стане безмежним океаном, і найдрібніший атом, якому допомагає вияв Твоєї ніжної турботи, сяятиме, наче яскрава зірка.

Укрий Твоїм захистом, о Ти, Духу чистоти, Ти, Хто є Всещедрий Хлібодар, цього зачарованого й охопленого полум’ям слугу Твого. Допоможи йому – у цьому світі буття – залишатися непохитним і твердим у Твоїй любові та дозволь, щоб цей птах зі зламаним крилом досяг укриття й прихистку у Твоєму божественному гнізді на небесному дереві.

(Source category: Близькість до Бога)
(Bahaiprayers.net ID: 13298)





## Вечір

### <a id="bpn13315"></a> Prayer bpn13315 in Україна
О мій Боже, мій Господарю, Ціле мого жадання! Ось Твій слуга, що прагне спочивати в прихистку Твоєї милості та прихилити голову під пологом Твоєї благодаті, благаючи про Твою опіку та Твій захист.

Я молю Тебе, о мій Господи, – Твоїм невсипущим оком – уберегти мої очі від споглядання будь-кого, крім Тебе. Тож зміцни їхній зір, щоб вони могли розрізнити Твої знаки та споглядати Обрій Твого Одкровення. Ти – Той, перед одкровеннями Чиєї всемогутності затремтіла сама сутність могуття.

Немає іншого Бога, опріч Тебе, Всемогутнього, Підкорювача всього, Безумовного.

(Source category: Вечір)
(Bahaiprayers.net ID: 13315)





## Випробування та труднощі

### <a id="bpn13266"></a> Prayer bpn13266 in Україна
Чи є інший, Хто усуває труднощі, крім Бога? Скажи: Хай славиться Бог! Він є Бог! Усі — слуги Його, і всі твердо тримаються Його веління!

(Source category: Випробування та труднощі)
(Bahaiprayers.net ID: 13266)




### <a id="bpn13688"></a> Prayer bpn13688 in Україна
О Господи! Ти – Той, Хто усуває будь-яке страждання та розвіює всі скорботи. Ти – Той, Хто змушує відступити будь-яке нещастя та звільняє кожного поневоленого, Спаситель кожної душі. О Господи! Даруй порятунок милістю Твоєю та прилучи мене до тих із слуг Твоїх, що отримали спасіння.

(Source category: Випробування та труднощі)
(Bahaiprayers.net ID: 13688)





## Довга обов’язкова молитва

### <a id="bpn13692"></a> Prayer bpn13692 in Україна
##Довга обов’язкова молитва
Має промовлятися раз на двадцять чотири години.
*Хто бажає промовити цю молитву, нехай стане й обернеться до Бога, а стоячи на своєму місці, нехай погляне праворуч і ліворуч, немов очікуючи милості свого Господа – Наймилосерднішого, Співчутливого. А тоді нехай виголосить:
О Ти, Хто є Господом усіх імен і Сотворителем небес! Я благаю Тебе тими, Хто є Вранішніми Зорями Твоєї невидимої Сутності – Всевишньої, Всеславної, перетворити мою молитву на вогонь, що спалить завіси, які заступили мене від Твоєї краси, і на світло, що приведе мене до океану Твоєї Присутності.
*Тоді нехай піднесе руки в благанні до Бога – нехай буде Він благословенний і піднесений - і скаже:
О Ти, Жадання світу й Коханий народів! Ти бачиш, що я обертаюся до Тебе, і цілком позбавився прихильності до будь-кого, крім Тебе, і міцно тримаюся за Твою поворозку, рухом якої збурилося все творіння. Я – Твій слуга, о мій Господи, і син Твого слуги. Поглянь, як я стою, готовий виконувати волю Твою й бажання Твоє, і не прагну нічого іншого, крім як Твоєї прихильності. Я благаю Тебе Океаном Твоєї милості й Денним Світилом Твоєї благодаті чинити з Твоїм слугою так, як Ти волієш та як любо Тобі. Присягаюся Твоїм могуттям, що набагато вище за будь-які згадування та хвалу! Що б не було явлено Тобою, воно є жаданням мого серця та любо моїй душі. О Боже, мій Боже! Не зважай на мої сподівання та мої вчинки, ні, радше зважай на Свою волю, що охопила небеса й землю. Присягаюся Твоїм Найвеличнішим Іменем, о Ти, Господь усіх народів! Я бажав лише те, що бажав Ти, і люблю тільки те, що любиш Ти.
*Нехай тоді стане на коліна та, схиливши чоло до землі, скаже:
Піднесений Ти вище за будь-чий опис Тебе, крім Твого Власного, і за розуміння Тебе будь-ким іншим, опріч як Самим Тобою.
*Тоді нехай підведеться та скаже:
Зроби мою молитву, о мій Господи, водограєм життєдайних вод, якими я зможу жити, доки триває Твоє панування, і згадувати Тебе в кожному світі з Твоїх світів.
*Нехай він знову піднесе руки в благанні та скаже:
О Ти, у розлуці з Ким розтанули серця й душі та вогнем Чиєї любові весь світ було запалено! Я благаю Тебе Іменем Твоїм, яким Ти підкорив усе творіння, не утримувати від мене того, що є Твоїм, о Ти, Хто панує над усіма людьми! Ти бачиш, о мій Господи, цього чужинця, що поспішає до своєї найпіднесенішої домівки під пологом Твоєї величі й у межах Твоєї милості, і цього грішника, який шукає океану Твого прощення, і цього смиренного, що шукає двору Твоєї слави, і цю бідну істоту, яка шукає добірну перлину Твого багатства. Твоєю є влада веліти, що забажаєш. Я свідчу, що Ти – Той, Кому належить підносити хвалу за Його учи́ни, і Кого належить слухатись у Його наказах, і Кому залишатись необмеженим у Своїх веліннях.
*Тоді нехай піднесе руки й тричі повторить Найвеличніше Ім’я (Алла-у-Абха). А потім, спираючись долонями на коліна, хай вклониться перед Богом – нехай буде Він благословенний і піднесений – і скаже:
Ти бачиш, о мій Боже, як дух мій розбурхався в моїх кінцівках і членах у жаданні поклонятися Тобі та в прагненні згадувати Тебе й прославляти Тебе; як він засвідчує те, що засвідчив Язик Твого Повеління в царстві Твого речення та на небесах Твого знання. Я прагну в цьому стані, о мій Господи, просити в Тебе все, що є Твоїм, щоб міг я довести свою бідність та звеличити Твою щедрість і Твоє багатство й щоб міг я проголосити своє безсилля та явити Твою силу й Твоє могуття.
*Тоді нехай підведеться, двічі піднесе руки в мольбі та скаже:
Немає Бога, крім Тебе, Всемогутнього, Всещедрого. Немає Бога, крім Тебе, Промислителя, споконвіку й довіку. О Боже, мій Боже! Твоє прощення сповнило мене сміливістю, і Твоя милість зміцнила мене, і Твій поклик пробудив мене, і Твоя благодать піднесла мене та привела до Тебе. А як ні, то хто я такий, щоб наважитися стати край брами міста Твоєї близькості або спрямувати своє обличчя в бік вогнів, що сяють з небес Твоєї волі? Ти бачиш, о мій Господи, це бідолашне створіння, що стукає у двері Твого милосердя, і цю недовговічну душу, яка прагне ріки́ вічного життя з рук Твоєї щедрості. Твоїм є панування в усі часи, о Ти, Хто є Господом усіх імен, а моїм – зречення й добровільне підкорення Твоїй волі, о Творцю небес!
*Тоді нехай тричі піднесе руки та скаже:
Величнішим є Бог за будь-кого величного!
*Нехай тоді стане на коліна та, схиливши чоло до землі, скаже:
Занадто піднесений Ти, щоб хвала наближених до Тебе здійнялась до небес Твоєї близькості або щоб птахи сердець відданих Тобі досягли ворітниці Твоєї брами. Я засвідчую, що Ти звеличений понад усі якості та святіший за всі імена. Немає Бога, крім Тебе, Найпіднесенішого, Всеславного.
*Тоді нехай сяде та скаже:
Я засвідчую те, що засвідчило все творіння, і Сонм вишній, і мешканці найпіднесенішого Раю, а поза ними – сам Язик Пишноти із всеславного Обрію: Ти є Бог, немає Бога, крім Тебе, і Той, Хто був явлений, – це Прихована Таїна, Заповітний Символ, через Кого літери слова “Будь” були з’єднані та зв’язані разом. Я засвідчую, що саме Він є Тим, Чиє ім’я було визначене Пером Найвищого, і саме Він є Тим, Хто був згаданий у Книгах Бога, Господа Престолу вишнього та землі до́лішньої.
 
*Тоді нехай стане прямо та скаже:
О Господи всього буття та Володарю всього видимого й невидимого! Ти відчуваєш мої сльози та зітхання, що йдуть від мене, і чуєш мій стогін, і моє голосіння, і тужіння мого серця. Присягаюся Твоїм могуттям! Мої провини стримують мене від наближення до Тебе, а мої гріхи утримують мене далеко від двору Твоєї святості. Твоя любов, о мій Господи, збагатила мене, розлука з Тобою знищила мене, а віддаленість від Тебе змучила мене. Я благаю Тебе – кроками Твоїми в цій пустелі та словами «Ось я. Ось я», що їх вимовили Твої Обранці в цій неосяжності, і подувами Твого Одкровення, і ніжними вітерцями Світанку Твого Явлення – дозволити мені споглядати Твою красу й триматися всього, що є у Твоїй Книзі.
*Тоді нехай тричі повторить Найвеличніше Ім’я (Алла-у-Абха́), нахилиться, долонями спираючись на коліна, і скаже: 
Хвала Тобі, о мій Боже, за те, що Ти допоміг мені згадати Тебе й уславити Тебе, і за те, що сповістив мене про Того, Хто є Вранішньою Зорею Твоїх знамень, і спонукав мене вклонитися перед Твоєю Владою, і впокоритися перед Твоєю Божественністю, і визнати те, що промовлено було Язиком Твоєї пишноти.
*Тоді нехай стане прямо та скаже: 
О Боже, мій Боже! Моя спина зігнута тягарем моїх гріхів, а моє недбальство зруйнувало мене. Щоразу, коли я замислююся над своїми грішними вчинками та Твоїм добросердям, серце тане в моїх грудях, а кров кипить у жилах. Присягаюся Твоєю Красою, о Ти, Жадання світу! Мені соромно підвести своє обличчя до Тебе, а мої жагливі руки бентежаться простягатися до небес Твоєї щедрості. Ти бачиш, о мій Боже, як мої сльози заважають мені згадувати Тебе й звеличувати Твої чесноти, о Ти, Господи Престолу вишнього та землі до́лішньої! Благаю Тебе знаками Царства Твого й таємницями Твого Панування чинити з любими Тобі так, як личить Твоїй щедрості, о Господи всього буття, і як подобає Твоїй милості, о Царю видимого й невидимого!
*Тоді нехай тричі повторить Найвеличніше Ім’я (Алла-у-Абха́), стане на коліна, торкаючись чолом землі, і скаже: 
Хвала Тобі, о наш Боже, що низпослав нам те, що привертає нас до Тебе та наділяє нас усім добрим, що дав Ти у Своїх Книгах і Писаннях. Захисти нас, молимо Тебе, о мій Господи, від безлічі марних фантазій і суєтних уявлень. Ти, істинно, Могутній, Всевідець.
*Тоді нехай підведе голову, сяде та скаже: 
Я засвідчую, о мій Боже, те, що засвідчили Твої Обранці, і визнаю те, що визнали мешканці найпіднесенішого Раю й ті, хто зібрався навколо Твого могутнього Престолу. Царства землі та небес – Твої, о Господи світів!

(Source category: Довга обов’язкова молитва)
(Bahaiprayers.net ID: 13692)





## Допомога та підтримка

### <a id="bpn13264"></a> Prayer bpn13264 in Україна
О Ти, Чиє лице – предмет мого поклоніння, Чия краса – мій храм, Чия обитель – моя мета, Чия хвала – моя надія, Чиє провидіння – мій супутник, Чия любов – причина мого існування, згадування Кого – моя втіха, Чия близькість – моє жадання, Чия присутність – моя найпалкіша мрія та найпіднесеніше прагнення, я благаю Тебе не утримувати від мене того, що Ти призначив для обраних серед слуг Твоїх. Тож наділи мене благом цього світу та світу наступного. 
Ти, істинно, Цар над усіма людьми. Немає Бога, крім Тебе, Того, Хто незмінно прощає, Найвеликодушнішого.

(Source category: Допомога та підтримка)
(Bahaiprayers.net ID: 13264)




### <a id="bpn13312"></a> Prayer bpn13312 in Україна
Нехай звеличене буде Ім’я Твоє, о Господи наш Боже! Ти, істинно, Той, Хто відає про все невидиме. Признач для нас те благо, яке Твоє всеохопне знання може відміряти. Ти – повновладний Господь, Всемогутній, Найкоханіший.

Уся хвала нехай Тобі буде, о Господи! Ми проситимем Твоєї милості у визначений День і цілковито покладатимемось на Тебе – Того, Хто є нашим Господом. Слався ж Ти, о Боже! Обдаруй нас тим, що добре та належне, аби ми могли звільнитися від усього, крім Тебе. Воістину, Ти – Господь усіх світів.

О Боже! Винагороди тих, хто стійко тримається в дні Твої, укріпи їхні серця, щоб могли вони неухильно йти шляхом Істини. Наділи їх, о Господи, такими чудовими дарами, які дали б їм змогу отримати доступ до Твого блаженного Раю. Піднесений Ти, О Господи Боже! Дозволь Твоїм небесним благословенням зійти на ті домівки, мешканці яких увірували в Тебе. Воістину, неперевершений Ти в низпосиланні божественних благословень. Направ, о Боже, такі воїнства, що принесуть перемогу Твоїм вірним слугам. Ти дійсно надаєш форми всьому сущому силою Твого веління, як любо Тобі. Ти, істинно, Вседержитель, Творець, Всемудрий.

Скажи: Бог дійсно Сотворитель усього. Він щедро надає підтримку тим, кому Він забажає. Він – Творець, Початок усього сущого, Творитель, Він – Всемогутній, Сотворитель, Всемудрий. Він – Той, Кому належать неперевершені титули по всіх небесах і землі та по всьому, що розкинулося між ними. Усі тримаються Його веління, і всі мешканці землі та небес підносять Йому хвалу, і до Нього всі повернуться.

(Source category: Допомога та підтримка)
(Bahaiprayers.net ID: 13312)




### <a id="bpn13265"></a> Prayer bpn13265 in Україна
О Ти, ласкавий Господи! Ми слуги Твого Порогу, що знайшли укриття край Твоїх святих Дверей. Ми не шукаємо ніякого іншого притулку, крім цього могутнього стовпа, ні від чого не очікуємо прихистку, крім Твоєї охорони. Захисти ж нас, благослови нас, підтримай нас, зроби нас такими, щоб ми любили тільки Твою прихильність, промовляли лише хвалу Тобі; щоб ми йшли тільки шляхом істини; аби ми так збагатилися, щоб не потребувати нічого, крім Тебе, і отримували дари з моря Твого благодіяння; щоб ми завжди прагнули звеличувати Твою Справу та поширювати по всіх усюдах Твої солодкі пахощі; щоб ми забули про себе й були захоплені лише Тобою; щоб ми зреклися всього іншого й були поглинуті тільки Тобою.
О Ти, Хлібодаре, о Ти, Той, Хто прощає! Даруй нам Твою ласку й ніжну турботу, Твої дари та Твої щедроти й підтримай нас, щоб досягти нам мети. Ти-бо Владний, Удатний, Той, Хто відає, Провидець. Воістину, Ти – Великодушний, воістину, Ти – Всемилосердний, воістину, Ти – Той, Хто незмінно прощає, Той, Кому належить каяття, Той, Хто пробачає навіть найтяжчі гріхи.

(Source category: Допомога та підтримка)
(Bahaiprayers.net ID: 13265)




### <a id="bpn13313"></a> Prayer bpn13313 in Україна
Не прибирай, о Господи, святкового столу, що був накритий в Ім’я Твоє, і не гаси полум’я, що горить, запалене Твоїм незгасимим вогнем. Не утримуй від плину ту Твою животворну воду, що шепоче мелодію Твоєї слави та Твого згадування, і не позбавляй слуг Твоїх запаху Твоїх солодких пахощів, що линуть від аромату Твоєї любові.

Господи! Перетвори прикрі турботи на полегкість, їхні негоди – на розраду, їхній смуток – на блаженну радість, о Ти, Хто міцно тримає у Своїй руці повід усього людства!

Ти, воістину, Один, Єдиний, Могутній, Всевідець, Всемудрий.

(Source category: Допомога та підтримка)
(Bahaiprayers.net ID: 13313)





## Духовне зростання

### <a id="bpn13283"></a> Prayer bpn13283 in Україна
Створи мені чисте серце, о мій Божe, і совість спокійну мені відроди, о Надіє моя! Духом сили укріпи мене в Справі Твоїй, о Найкоханіший Мій; світлом слави Твоєї вкажи мені стезю Твою, о Ти, Ціле прагнення мого! Силою незрівнянного могуття Твого піднеси мене до небес святості Твоєї, о Витоку мого існування; вітерцем вічності Твоєї звесели мене, о Ти, Хто є мій Бог! Нехай віковічні наспіви Твої овіють мене спокоєм, о мій Супутнику; нехай скарби Твого прадавнього самовладання визволять мене від усього, крім Тебе, о мій Володарю, і нехай звістка про одкровення Твоєї нетлінної Сутності принесе мені радість, о Ти, Хто є найявнішим із явних і найпотаємнішим із потаємних!

(Source category: Духовне зростання)
(Bahaiprayers.net ID: 13283)




### <a id="bpn13284"></a> Prayer bpn13284 in Україна
О мій Боже! Зроби Твою красу моєю поживою, Твою присутність — моїм питвом, Твою відраду — моєю надією, хвалу Тобі — моїм діянням, згадування Тебе — моїм супутником, міць Твоєї верховної влади — моїм спасінням, Твою обитель — моєю домівкою, мою оселю — місцем, яке Ти звільнив від обмежень, накладених на тих, хто, немов завісою, відгороджений від Тебе.
Воістину, Ти — Всемогутній, Всеславний, Можновладний.

(Source category: Духовне зростання)
(Bahaiprayers.net ID: 13284)




### <a id="bpn13310"></a> Prayer bpn13310 in Україна
О мій Боже, Боже щедрості та милосердя! Ти – Цар, Чиїм владним словом творіння вповні було покликане до буття, і Ти – той Всещедрий Бог, учи́ни Чиїх слуг ніколи не перешкоджали Йому являти Свою милість ані робили марними вияви Його щедрості.

Дозволь цьому слузі, молю Тебе, досягти того, що є запорукою його спасіння в кожному світі з Твоїх світів. Ти, воістину, Всемогутній, Можновладний, Всевідець, Всемудрий.

(Source category: Духовне зростання)
(Bahaiprayers.net ID: 13310)




### <a id="bpn13311"></a> Prayer bpn13311 in Україна
Я благаю Тебе, о мій Боже, – усією незрівнянною славою Твого Імені – убрати любих Тобі в шати справедливості й осяяти їхні сутності світлом надійності. Ти – Той Єдиний, Хто має владу чинити, як Він забажає, і Хто тримає у Своїй руці повід усього сущого – видимого й невидимого.

(Source category: Духовне зростання)
(Bahaiprayers.net ID: 13311)




### <a id="bpn13285"></a> Prayer bpn13285 in Україна
О Боже, мій Боже! Ось Твій сяйний слуга, Твій духовний бранець, що підступив до Тебе й наблизився до Твоєї присутності. Він звернув своє обличчя до Твого, визнаючи Твою єдиність, сповідуючи Твою єдиносущість, і він кинув заклик між народами в ім’я Твоє та провадив людей до швидкоплинних потоків Твого милосердя, о Ти, найвеликодушніший Господь! Усім, хто прохав, він дав напитися з чаші водійства, наповненої по вінця вином Твоєї безмірної благодаті.
О Господи, допомагай йому за всіх обставин, дай йому пізнати Твої добре пильновані таємниці, осип його Твоїми прихованими перлами. Перетвори його на те знамено, що на високих вежах майорітиме на вітрах Твоєї небесної допомоги, перетвори його на невичерпне джерело кришталево чистих вод.
О мій великодушний Господи! Запали серця промінням того світильника, що розливає своє сяйво навкруги, являючи дійсну природу всіх речей тим людям серед Твого народу, кого Ти обдарував своєю щедрою ласкою.
Воістину, Ти – Могутній, Владний, Захисник, Сильний, Добродійний! Воістину, Ти – Господь усіх милостей!

(Source category: Духовне зростання)
(Bahaiprayers.net ID: 13285)




### <a id="bpn13286"></a> Prayer bpn13286 in Україна
О Боже, мій Боже! Ось немічні слуги Твої, Твої віддані невільники й Твої служниці, що схилилися перед Твоїм піднесеним Словом, упокорилися перед Твоїм Порогом сяйва та засвідчили Твою єдиність, силою якої Сонце засяяло в полуденному блиску. Вони дослухалися до тих закликів, які кинув Ти зі Свого прихованого Царства, та із серцями, що тріпочуть від любові й захвату, відгукнулися на Твій заклик.
О Господи, ороси їх зливами Твого милосердя, окропи їх усіх водами Твоєї благодаті. Нехай вони зростають, мов прекрасні рослини, у небесному саду, і нехай цей сад — завдяки наповненим ущерть хмарам Твоїх дарів і глибоким озерам Твоєї рясної благодаті — вічно зеленіє та розквітає, дихає свіжістю, і блиском, і красою.
Воістину, Ти — Могутній, Піднесений, Владний, Той, Хто сам на небесах і на землі залишається незмінним. Немає іншого Бога, крім Тебе, Господа явлених знамень і знаків.

(Source category: Духовне зростання)
(Bahaiprayers.net ID: 13286)




### <a id="bpn13287"></a> Prayer bpn13287 in Україна
О Ти, Хлібодаре! Ти розвіяв над друзями із заходу солодкі пахощі Святого Духа, і світлом божественного водійства Ти освітив західне небо. Ти наблизив до Себе тих, що колись були так далеко; Ти перетворив чужинців на сповнених любові друзів; Ти пробудив тих, хто спав; Ти зробив недбалих свідомими.
О Ти, Хлібодаре! Допоможи цим шляхетним друзям здобути Твою ласку, навчи їх зичити добра всім – і друзям, і незнайомцям. Приведи їх у світ, що перебуває вічно; приділи їм частку від небесної благодаті; зроби їх справжніми бахаї, які дійсно від Бога; убережи їх від марнославства й укріпи їх твердо в істині. Зроби їх знаками та знаменнями Царства, яскравими зорями над обріями цього нижчого світу. Зроби їх розрадою та втіхою людства й тими, хто служить миру у світі. Звесели їх вином Твоїх настанов і дозволь їм усім прямувати шляхом Твоїх заповідей.
О Ти, Хлібодаре! Найзаповітніше бажання цього слуги Твого Порогу — бачити друзів зі сходу й заходу в тісних обіймах; бачити, як усі члени людського суспільства гуртуються в любові в одному величезному зібра́нні, неначе окремі краплі води, зі́брані в єдине могутнє море; узріти, як усі люди стали наче пташки в єдиному трояндовому саду, наче перлини в єдиному океані, наче листя на одному дереві, наче промені одного сонця.
Ти – Могутній, Владний, і Ти – Бог сили, Всеможний, Всевидющий.

(Source category: Духовне зростання)
(Bahaiprayers.net ID: 13287)




### <a id="bpn13690"></a> Prayer bpn13690 in Україна
О мій Боже! О мій Боже! Цей Твій слуга наблизився до Тебе, нестримно мандрує пустелею Твоєї любові, прямуючи шляхом служіння Тобі, уповаючи на Твої милості, сподіваючись на Твою щедрість, покладаючись на Твоє царство та сп’янілий від вина Твого дару. О мій Боже! Посиль жар його прагнення до Тебе, стійкість у його хвалі Тобі та палкість його любові до Тебе.
Воістину, Ти – Найвеликодушніший, Господь невичерпної благодаті. Немає Бога, крім Тебе, Того, Хто прощає, Милосердного.

(Source category: Духовне зростання)
(Bahaiprayers.net ID: 13690)





## За дітей

### <a id="bpn13300"></a> Prayer bpn13300 in Україна
О Боже! Виховуй цих дітей. Ці діти — рослини Твого саду, квіти Твого лугу, троянди Твого квітника. Нехай Твій дощ проллється на них; нехай Сонце Істини осяє їх Твоєю любов’ю. Нехай Твій вітерець освіжить їх, щоб вони навчалися, зростали, розвивались і постали в найвеличнішій красі.

Ти – Дарувальник. Ти – Співчутливий.

(Source category: За дітей)
(Bahaiprayers.net ID: 13300)




### <a id="bpn13301"></a> Prayer bpn13301 in Україна
О мій Господи! О мій Господи!

Я дитя ніжного віку. Годуй мене з грудей Твого милосердя, виховуй мене в лоні Твоєї любові, навчай мене в школі Твого водійства, розвивай мене під захистом Твоєї щедрості. Визволи мене з темряви, зроби мене яскравим світлом, звільни мене від смутку, зроби мене квіткою трояндового саду; дозволь мені стати слугою Твого порогу й даруй мені характер і вдачу праведних; зроби мене джерелом щедрості для світу людського й увінчай моє чоло діадемою вічного життя.

Воістину, Ти – Владний, Могутній, Провидець, Той, Хто чує.

(Source category: За дітей)
(Bahaiprayers.net ID: 13301)




### <a id="bpn13302"></a> Prayer bpn13302 in Україна
О Боже! Плекай це немовля в лоні Твоєї любові та дай йому молока з грудей Твого Провидіння. Зрощуй цей свіжий паросток у трояндовому саду Твоєї любові та допомагай йому рости зливами Твоєї щедрості. Зроби його дитям царства й веди його до Твоєї небесної сфери. 

Ти могутній та добрий, Ти – Обдаровувач, Великодушний, Господь щедрості, яка перевершує все.

(Source category: За дітей)
(Bahaiprayers.net ID: 13302)




### <a id="bpn13314"></a> Prayer bpn13314 in Україна
О Ти, добрий Господи! Ці чудові діти – витвір перстів Твого могуття та дивовижні знаки Твоєї величі. О Боже! Захисти цих дітей, милостиво допоможи їм здобути знання та дай їм змогу прислужитися світу людства. О Боже! Ці діти – перлини, нехай плекаються вони в мушлі Твоєї ніжної турботи.

Ти – Щедрий, Той, Хто любить усе.

(Source category: За дітей)
(Bahaiprayers.net ID: 13314)





## За людство

### <a id="bpn13303"></a> Prayer bpn13303 in Україна
Мій Боже, Кому я поклоняюсь і перед Ким схиляюсь! Я свідчу про Твою єдність і Твою єдиність і підтверджую Твої дари – як у минулому, так і нині. Ти – Всещедрий, Той, щедроплинні зливи Чиєї благодаті пролилися однаково на піднесених і ницих і блиск Чиєї милості осяяв як слухняних, так і непокірних.

О Боже милосердя, перед Чиїми дверима схиляється сутність милосердя та навколо святилища Чиєї Справи обертається ніжна турбота – у всій глибині свого духу, ми молимо Тебе, благаючи Твоєї прадавньої милості та просячи Твоєї нинішньої ласки, щоб Ти змилостивився над усіма, хто є виявом світу буття, і не відмовив їм у виливах Твоєї благодаті у дні Твої.

Усі є лиш бідними й нужденними, а Ти, воістину, Той, Хто володіє всім, Підкорювач усього, Всевладний

(Source category: За людство)
(Bahaiprayers.net ID: 13303)




### <a id="bpn13277"></a> Prayer bpn13277 in Україна
О Ти, добрий Господи! Ти створив усе людство з тієї самої речовини. Ти визначив, щоб усі належали до тієї самої родини. У Твоїй Святій Присутності всі вони — Твої слуги, а все людство знайшло притулок у Твоїй Скинії; усі зібралися при Твоєму Столі Щедрості; усі осяяні світлом Твого Провидіння.
О Боже! Ти добрий до всіх, Ти забезпечив усіх, даєш прихисток усім, даруєш життя всьому. Усіх і кожного Ти наділив талантами та здібностями, і всі занурені в Океан Твоєї Милості.
О Ти, добрий Господи! Об’єднай усіх. Дозволь релігіям дійти згоди та зроби народи єдиним народом, щоб вони бачили себе єдиною родиною, а всю землю — спільною домівкою. Нехай усі вони живуть разом у цілковитій гармонії.
О Боже! Піднеси у височінь знамено єдності людства.
О Боже! Установи Найвеличніший Мир.
Скріпи серця, о Боже, нерозривними узами.
О Ти, добрий Отче, Боже! Звесели наші серця пахощами Твоєї любові. Осяй наші очі Світлом Твого Водійства. Потіш наші вуха музикою Твого Слова та прихисти нас у Твердині Твого Промислу.
Ти – Могутній та Владний, Ти – Той, Хто прощає, і Ти – Той Єдиний, Хто не зважає на недосконалості всього людства.

(Source category: За людство)
(Bahaiprayers.net ID: 13277)




### <a id="bpn13306"></a> Prayer bpn13306 in Україна
О Ти, співчутливий Господи, Ти, Хто великодушний та удатний! Ми – слуги Твої, захищені Твоїм провидінням. Окинь нас Твоїм поглядом прихильності. Дай світло нашим очам, здатність чути – нашим вухам і розуміння та любов – нашим серцям. Сповни наші душі втіхою та щастям через Твої радісні звістки. О Господи! Укажи нам стезю до Твого царства та поверни нас усіх до життя подувами Святого Духа. Наділи нас життям вічним і даруй нам нескінченну шану. Зроби рід людський єдиним та осяй світ людства. Дай нам усім змогу триматися Твого шляху, жадати Твоєї доброї волі та прагнути таємниць Твого царства. О Боже! Об’єднай нас та зв’яжи наші серця Твоїми нерозривними узами. Воістину, Ти – Дарувальник, Ти – Добрий і Ти – Всемогутній.

(Source category: За людство)
(Bahaiprayers.net ID: 13306)





## За чоловіків

### <a id="bpn13271"></a> Prayer bpn13271 in Україна
О Боже, мій Боже! Ця служниця Твоя закликає до Тебе, покладаючись на Тебе, звертаючи до Тебе своє обличчя, благаючи Тебе осипати її Твоїми небесними щедротами, відкрити їй Твої духовні таємниці й осяяти її вогнями Твоєї Божественності:
О мій Господи! Дай очам мого чоловіка прозріти. Потіш його серце світлом знання про Тебе, приверни розум його до Твоєї осяйної краси, порадуй дух його, явивши йому Твої явлені пишноти.
О мій Господи! Прибери завісу з-перед його очей. Ороси його Твоїми рясними щедротами, оп’яни його вином любові до Тебе, зроби його одним із Твоїх ангелів, що хоч і ступають ногами по землі, але душі їхні ширяють високо в небесах. Сподоби його стати яскравим світочем, який випромінює світло Твоєї мудрості посеред народу Твого.
Воістину, Ти – Дорогоцінний, Вічний Обдаровувач, Щедра Рука.

(Source category: За чоловіків)
(Bahaiprayers.net ID: 13271)





## За єдність

### <a id="bpn13293"></a> Prayer bpn13293 in Україна
О мій Боже! О мій Боже! Об’єднай серця слуг Твоїх та відкрий їм Твою піднесену мету. Нехай вони виконують Твої заповіді та твердо тримаються Твого закону. Допоможи їм, о Боже, у їхніх зусиллях і наділи їх силою служити Тобі. О Боже! Не полишай їх на самих себе, а направляй їхні кроки світлом Твого знання та звеселяй їхні серця Твоєю любов’ю. Воістину, Ти – їхній Помічник та їхній Господь.

(Source category: За єдність)
(Bahaiprayers.net ID: 13293)




### <a id="bpn13697"></a> Prayer bpn13697 in Україна
О мій Боже! О мій Боже! Воістину, я закликаю до Тебе й молю край Твого порога, благаючи Тебе, щоб усі Твої милості зійшли на ці душі. Признач їх для Твоєї прихильності та Твоєї істини.

О Господи! Поєднай та зв’яжи серця, об’єднай у злагоді всі душі та звесели їхній дух знаками Твоєї святості та єдності. О Господи! Зроби ці обличчя сяйними завдяки світлу Твоєї єдності. Зміцни чресла слуг Твоїх у служінні Твоєму царству.

О Господи, володарю безмежної благодаті! О Господи прощення й помилування! Пробач нам наші гріхи, прости наші недосконалості та сподоб нас, щоб ми обернулися до царства Твого милосердя, закликаючи до царства могуття й влади, смиренні край Твого храму та покірні перед славою Твоїх свідчень.

О Господи Боже! Зроби так, аби ми стали неначе хвилі на морі, неначе квіти в саду, об’єднані, у злагоді завдяки щедрим дарам Твоєї любові. О Господи! Наповни душі через свідчення Твоєї єдиності та перетвори все людство на зорі, що сяють з однієї висоти слави, на плоди, які зростають на Твоєму дереві життя.

Воістину, Ти – Всемогутній, Самосущий, Дарувальник, Той, Хто прощає, Той, Хто милує, Всевіду́щий, Єдиний Творець.

(Source category: За єдність)
(Bahaiprayers.net ID: 13697)





## Загальні молитви за навчання Віри

### <a id="bpn13289"></a> Prayer bpn13289 in Україна
О мій Боже, допоможи слузі Твоєму проголошувати Слово, спростовувати марне та хибне, утверджувати істину, поширювати по всіх усюдах священні вірші, являти велич і робити так, щоб у серцях праведників зійшла вранішня зоря.
Ти, воістину, Великодушний, Той, Хто прощає.

(Source category: Загальні молитви за навчання Віри)
(Bahaiprayers.net ID: 13289)




### <a id="bpn13290"></a> Prayer bpn13290 in Україна
О Боже, мій Боже! Посприяй Своїм вірним слугам, щоб вони здобули ласкаві й ніжні серця. Допоможи їм ширити між усіма народами землі те світло водійства, що лине від Сонму вишнього. Воістину, Ти – Сильний, Владний, Могутній, Підкорювач усього, Вічний дарувальник. Воістину, Ти – Великодушний, Лагідний, Ласкавий, Найщедріший.

(Source category: Загальні молитви за навчання Віри)
(Bahaiprayers.net ID: 13290)




### <a id="bpn13291"></a> Prayer bpn13291 in Україна
Ти бачиш, о мій Боже, як я схиляюся в смиренні, покірний перед Твоїми заповідями, визнаючи Твою верховну владу, тремтячи перед могуттям Твого панування, уникаючи Твого гніву, благаючи Твоєї ласки, покладаючись на Твоє прощення, здригаючись у трепеті перед Твоєю люттю. Молю Тебе зі стугоном серця, з потоками сліз і спраглою душею та в цілковитому зреченні від усього: зроби так, щоб усі, хто любить Тебе, немов промені світла осяяли Твої сфери від краю до краю, і допоможи Твоїм обраним слугам звеличити Слово Твоє, щоб їхні обличчя, осяяні блиском, стали прекрасними та ясними, щоб їхні серця наповнювалися таємницями та щоб усяка душа могла скинути із себе тягар гріха. Оберігай їх від нападника, від того, хто став безсоромним і нечестивим лиходієм.
Воістину, ті, хто любить Тебе, знемагають від спраги, о мій Господи! Приведи ж їх до джерела щедрот і ласки! Воістину, мучить їх голод. Подай же їм Твою небесну трапезу! Воістину, вони голі. Вбери ж їх у шати знання та вченості!
Вони — герої, о мій Господи, веди ж їх на поле бою. Вони – провідники людей, навчи ж їх промовляти переконливими аргументами та доказами. Вони — ревні служителі, сподоби їх пустити по колу чашу, по вінця наповнену вином упевненості. О мій Боже, зроби їх співочими пташками, що щебечуть у прекрасних садах; зроби їх левами, що причаїлися в гущавині, китами, що поринають у морські глибини.
Воістину, Ти — Той, Чия благодать невичерпна. Немає іншого Бога, крім Тебе, Могутнього, Владного, Вічного Дарувальника.

(Source category: Загальні молитви за навчання Віри)
(Bahaiprayers.net ID: 13291)





## Загальні молитви за померлих

### <a id="bpn13267"></a> Prayer bpn13267 in Україна
О мій Боже! О мій Боже! Воістину, Твій слуга, смиренний перед величчю Твого божественного панування, покірний перед дверима Твоєї єдиності, увірував у Тебе й у Твої вірші, засвідчив Твоє слово, зайнявся вогнем Твоєї любові, занурився в глибини океану Твого знання, був приваблений Твоїми вітерцями, поклався на Тебе, обернув обличчя своє до Тебе, звернув до Тебе свої благання й був запевнений у Твоєму прощенні та помилуванні. Він зрікся цього смертного життя й полинув у царство безсмертя, жадаючи милості зустрітися з Тобою.
О Господи, прославляй його положення, укрий його під шатром Твого найвищого милосердя, дай йому ввійти у Твій преславний рай і повік перебувати у Твоєму піднесеному трояндовому саду, щоб міг він поринути в море світла у світі таїнств.
Воістину, Ти – Щедрий, Владний, Той, Хто прощає, Обдаровувач.

(Source category: Загальні молитви за померлих)
(Bahaiprayers.net ID: 13267)




### <a id="bpn13268"></a> Prayer bpn13268 in Україна
О мій Боже! О Ти, Хто прощає гріхи, наділяє дарами, розвіює скорботи!
Воістину, я благаю Тебе простити гріхи тим, хто залишив це земне вбрання та піднісся у світ духовний.
О мій Господи! Очисть їх від гріхів, розвій їхні скорботи, а темряву їхню оберни на світло. Дай їм увійти до саду щастя, омий їх найчистішою водою та дозволь їм споглядати Твою велич на найпіднесенішій височині.

(Source category: Загальні молитви за померлих)
(Bahaiprayers.net ID: 13268)





## Захист

### <a id="bpn13278"></a> Prayer bpn13278 in Україна
Хвала Тобі, о Господи мій Боже! Ти бачиш і відаєш, що Я закли́кав слуг Твоїх не обертатися нікуди, крім як у напрямку Твоїх дарів, і повелів їм не триматися нічого, крім того, що Ти приписав у Своїй Ясні́й Книзі — Книзі, яку було низпослано згідно з Твоїм незбагненним велінням та безповоротною метою.
Не можу вимовити ані слова, о мій Боже, якщо мені це не дозволено Тобою, і не можу рухатись у жодному напрямку, доки не отримаю Твоєї згоди. Саме Ти, о мій Боже, покликав мене до буття силою Твоєї могутності та наділив мене Твоєю милістю являти Твою Справу. Через це випали на мою долю такі нещастя, що завадили моєму язику підносити Тебе та звеличувати Твою славу.
Уся хвала Тобі, о мій Боже, за те, що призначив Ти для мене Своїм велінням і силою Свого владарювання. Я благаю Тебе, щоб Ти укріпив і мене, і тих, хто любить мене, у нашій любові до Тебе та зберіг нас непохитними у Твоїй Справі. Я присягаюся Твоєю могутністю! О мій Боже! Сором Твого слуги — бути закритим, наче завісою, від Тебе, а його слава — пізнати Тебе. Озброєному силою Твого імені, ніщо не зможе коли-небудь зашкодити мені, а з любов’ю до Тебе в моєму серці всі нещастя світу жодним чином не зможуть стривожити мене.
Тож, о мій Господи, низпошли мені й тим, кого я люблю, те, що захистить нас від зловмисності тих, хто зрікся Твоєї істини та не увірував у Твої знаки.
Ти, воістину, Всеславний, Найщедріший.

(Source category: Захист)
(Bahaiprayers.net ID: 13278)




### <a id="bpn13279"></a> Prayer bpn13279 in Україна
Хвала Тобі, о Господи мій Боже! Ось твій слуга, що напився з долонь Твоєї благодаті вина Твоєї ніжної милості та насолодився пахощами Твоєї любові у дні Твої. Я благаю Тебе втіленнями Твоїх імен, яким жоден смуток не може завадити тішитися Твоєю любов’ю ані споглядати Твоє лице та яких усі воїнства нерозважливих безсилі змусити відвернутися від шляху Твоєї волі, обдарувати його тим добрим, чим Ти володієш, і піднести його до таких висот, що він вважатиме світ лише тінню, яка зникає швидше за мить.
Також убережи його, о мій Боже, силою Твоєї безмірної величі, від усього, що нена́висне Тобі. Ти, воістину, його Господь і Господь усіх світів.

(Source category: Захист)
(Bahaiprayers.net ID: 13279)




### <a id="bpn13280"></a> Prayer bpn13280 in Україна
О Боже, мій Боже! Я залишив свою домівку, міцно тримаючись за поворозку Твоєї любові, і я цілковито довірився Твоїй турботі та Твоєму захисту. Я благаю тебе Твоєю силою, якою Ти захищав тих, хто любий Тобі, — від свавільних і порочних, і від усякого непоступливого гнобителя, і від усякого зловмисника, що заблукав далеко від Тебе, — уберегти мене Твоєю щедрістю та Твоєю милістю. Дай змогу мені по тому повернутися додому — Твоєю владою та Твоєю могутністю. Ти, воістину, Всемогутній, Допомога в небезпеці, Самосущий.

(Source category: Захист)
(Bahaiprayers.net ID: 13280)




### <a id="bpn13695"></a> Prayer bpn13695 in Україна
В Ім’я Його, Піднесеного, Вищого від усіх, Найдосконалішого!
Слався ж Ти, о Господи мій Боже! О Ти, Хто є моїм Богом, і моїм Володарем, і моїм Господом, і моєю Підтримкою, і моєю Надією, і моїм Пристановищем, і моїм Сяєвом. Я прошу Тебе – Твоїм Потаємним і Заповітним Ім’ям, якого ніхто не відає, опріч Твого власного Єства, – захистити того, хто володіє цією Скрижаллю, від усякого нещастя та пошесті, і від усяких нечестивих чоловіків і жінок, від зла, що від лиходіїв, і від підступу безбожних. Убережи його, крім того, о мій Боже, від усякого болю та мук, о Ти, Хто тримає у Своїй руці царство всього сущого. Ти, істинно, владний над усім сущим. Ти чиниш так, як бажаєш, і повеліваєш так, як любо Тобі.
О Ти, Царю Царів! О Ти, добрий Господи! О Ти, Джерело прадавньої щедрості, благодаті, великодушності й дарів! О Ти, Цілителю хвороб! О Ти, Хто задовольняє потреби! О Ти, Сяєво Сяєва! О Ти, Сяєво над усіма Сяєвами! О Ти, Явителю кожного з Богоявлень! О Ти, Співчутливий! О Ти, Милосердний! Вияви ж милість до того, хто володіє цією Скрижаллю, – через Твою найвеличнішу милість і Твою рясну благодать – о Ти, Милостивий, Ти, Щедродайний. Борони його, крім того, Твоїм захистом від будь-чого, що його серце і розум вважатимуть огидним. З-поміж тих, що наділені силою, Ти – найсильніший. Слава Божа спочиває на тобі, о ти, сонце, що сходить! Тож свідчи про те, що Бог засвідчив щодо Свого власного Єства, – що немає іншого Бога, крім Нього, Всемогутнього, Найкоханішого.

(Source category: Захист)
(Bahaiprayers.net ID: 13695)




### <a id="bpn13281"></a> Prayer bpn13281 in Україна
В ім’я Бога, Господа нездоланної величі, Підкорювача всього.
Хай святиться Господь, у Чиїй долоні — джерело влади. Він творить усе, що забажає, Словом Свого повеління «Будь» — і воно існує. Дотепер Йому належала сила влади, і належатиме вона Йому й надалі. Він дарує перемогу тому, кому забажає, могутністю Свого повеління. Він істинно Владний, Всемогутній. Йому належить уся слава й велич у царствах Одкровення і Творіння та в усьому, що розкинулося між ними. Воістину, Він — Стосилий, Всеславний. Споконвіку Він був Джерелом нездоланної сили й залишиться таким на віки вічні. Він справді Господь могутності та влади. Усі царства небесні й земні та все, що розкинулося між ними, належать Богу, і Його влада – верховна над усім сущим. Усі скарби землі й небес та всього, що є між ними, Йому належать, і Його захист охоплює все суще. Він Творець небес і землі та всього, що розкинулося між ними, і Він істинно є свідком над усім сущим. Він – Господь Розплати для всіх, хто мешкає на небесах і на землі та по всьому, що розкинулося між ними, і Він істинно швидкий на розплату. Він визначає міру для всіх, хто на небесах і на землі та по всьому, що є між ними. Воістину, Він – Верховний Захисник. У Своїй руці Він міцно тримає ключі від небес і землі та всього між ними. За Своїм бажанням Він наділяє дарами силою Свого веління. Дійсно, Його благодать охоплює все, і Він – Всевідець.
Скажи: Бога достатньо мені, Він – Той, Хто міцно тримає у Своїй руці царство всього сущого. Силою Своїх воїнств небес і землі та всього, що розкинулося між ними, Він оберігає тих зі Своїх слуг, кого Він забажає. Бог, істинно, пильнує все суще.
Безмірно піднесений Ти, о Господи! Захисти нас від того, що розкинулося перед нами й за нами, над нашими головами, праворуч від нас, ліворуч від нас, під нашими ногами та з усякого іншого боку, з якого ми не захищені. Воістину, Твоє покровительство над усім сущим – незрадне.

(Source category: Захист)
(Bahaiprayers.net ID: 13281)




### <a id="bpn13282"></a> Prayer bpn13282 in Україна
О Ти, добре та сповнене любові Провидіння! Схід збурений і Захід здіймається, немов вічні хвилі морські. Лагідні вітерці святості ширяться світом, і з Невидимого Царства линуть промені Світила Істини. Лунають гімни божественної єдності, майорять знамена небесної могутності. Підноситься ангельський Голос і, немов рик левіафана, закликає до самозречення й самопосвяти без останку. Звитяжний клич «Йа Баха-ул-Абха́» гримить зусебіч, і поклик «Йа Алій-ул-Ала́» відлунює по всіх усюдах. Ніщо інше не потрясає цей світ так, як Слава Єдиного Полонителя Сердець, ніщо не збурює його так, як сплеск любові до Господа, Незрівнянного, Палко Коханого.
Кохані Господа, чий подих — наче солодкий мускус, горять, мов яскраві свічки, у всіх краях. Друзі Всемилосердного, мов пуп’янки, що розквітають, з’являються скрізь і всюди. Вони не спочивають ні миті, вони існують самим лише згадуванням Тебе та не прагнуть нічого іншого, крім як служити Твоїй Справі. Вони неначе солодкоголосі солов’ї в долинах істини, неначе барвистий квіт у саду водійства. Таємничими квітами вони прикрашають стежини в Саду Дійсності; мов ті гнучкі кипариси, вони шикуються вздовж ріки Божественної Волі. Над обрієм буття вони сяють променистими зорями; на небосхилі цього світу вони палають яскравими світилами. Вони – вияви небесної ласки, світанкові промені божественної допомоги.
Зроби ж так, о Ти, Сповнений любові Господи, щоб усі вони могли стояти твердо й непорушно, сяючи неминущим сяєвом; щоб із кожним подихом лагідні вітерці могли линути з обителей Твоєї ніжної турботи; щоб з океану Твоєї ласки міг піднятися серпанок; щоб благодатні зливи Твоєї любові могли дарувати свіжість і західний вітерець міг принести із собою пахощі з трояндових садів божественної єдності.
Удостой нас, о Найкоханіший усього світу, променя Твого Сяєва. Палко Коханий людства, пролий на нас світло Твого Лику.
О Боже Всеможний, захисти нас, і будь нашим прихистком, і, о Господи Буття, яви Твоє могуття й Твою владу.
О Ти, Сповнений любові Господи, у деяких краях заколотники не дрімають і не вгавають, а вдень і вночі коять найтяжчі лиходійства.
Тирани чигають на нас, немов вовки в засідці, а невинна переслідувана отара не знаходить ні допомоги, ні підтримки. Гончі пси женуться за газелями з лугів божественної єдності, а круки заздрості переслідують фазанів, що живуть у горах божественного водійства.
О Ти, божественне Провидіння, убережи й охорони нас! О Ти, Хто є нашим Щитом, врятуй і захисти нас! Прийми нас під Свій Покров і Допомогою Своєю визволи нас від усякого лиха. Ти, воістину, Справжній Захисник, Невидимий Заступник, Небесний Охоронитель, Сповнений любові Небесний Господь.

(Source category: Захист)
(Bahaiprayers.net ID: 13282)





## Зречення

### <a id="bpn13572"></a> Prayer bpn13572 in Україна
Дозволь мені, о мій Боже, наблизитись до Тебе та перебувати в межах Твого двору, бо віддаленість від Тебе майже поглинула мене. Дай мені відпочити під покровом крил Твоєї милості, бо полум’я розлуки з Тобою розплавило серце в моїх грудях. Підведи мене ближче до ріки, що є самим життям, бо душа моя палає від спраги у своєму невпинному пошуку Тебе. Мої зітхання, о мій Боже, свідчать про гіркоту моїх страждань, а сльози, які я ллю, засвідчують мою любов до Тебе.

Я благаю Тебе – хвалою, якою Ти звеличував Себе Самого, і славою, якою Ти уславляв Свою власну Сутність, – дозволити, аби нас вважали серед тих, хто пізнав Тебе та визнав Твою верховну владу у дні Твої. Тож допоможи нам, о мій Боже, напитися – з перстів милості – живодайних вод Твоєї ніжної турботи, щоб могли ми цілковито забути про все інше, опріч Тебе, і були захоплені лише Твоєю Сутністю. Владний Ти чинити так, як бажаєш. Немає Бога, крім Тебе, Могутнього, Допомоги в Небезпеці, Самосущого.

Нехай славиться ім’я Твоє, о Ти, Хто є Царем над усіма Царями!

(Source category: Зречення)
(Bahaiprayers.net ID: 13572)




### <a id="bpn13573"></a> Prayer bpn13573 in Україна
Слався Ти, о мій Боже! Я віддаю Тобі дяку за те, що Ти сповістив мене про Того, Хто є Вранішньою Зорею Твоєї милості, і Серцем Світання Твоєї благодаті, і Вмістилищем Твоєї Справи. Я благаю Тебе іменем Твоїм – через яке обличчя наближених до тебе стали білими, а серця відданих Тобі полинули до Тебе – сподобити мене – повсякчас і за будь-яких обставин – триматися за Твою поворозку та цілковито позбутися прихильності до будь-кого, крім Тебе, і утримувати свій погляд спрямованим до обрію Твого Одкровення й виконувати те, що Ти заповів мені у Своїх Скрижалях.

Убери, о мій Господи, моє внутрішнє та зовнішнє єство в шати Твоїх милостей та Твоєї ніжної турботи. Убережи мене від будь-чого, що осоружне Тобі, і милостиво допоможи мені та моїм рідним коритися Тобі й уникати будь-чого, що може розбудити в мені лихі та нечисті бажання.

Ти, істинно, Господь усього роду людського та Володар цього світу й світу наступного. Немає Бога, крім Тебе, Всевідця, Всемудрого.

(Source category: Зречення)
(Bahaiprayers.net ID: 13573)




### <a id="bpn13668"></a> Prayer bpn13668 in Україна
Нехай звеличене буде Ім’я Твоє, о мій Боже! Я благаю Тебе ароматами Вбрання Твоєї милості, які розвіяні були по всьому творінню за Твоїм велінням і згідно з Твоїм бажанням, і Денним Світилом Твоєї волі, що яскраво засяяло – силою Твого могуття та Твоєї верховної влади – над обрієм Твого милосердя, позбавити мою душу всіх марних фантазій і суєтних уявлень, щоб з усією моєю прихильністю міг я обернутися до Тебе, о Ти, Господь усього людства!

Я – Твій слуга й син Твого слуги, о мій Боже! Я взявся за рукоять Твоєї благодаті та міцно вхопився за поворозку Твоєї милості.  Признач для мене все благо, що від Тебе, і живи́ мене зі Столу, який Ти низпослав із хмар Твоєї щедрості й небес Твоєї прихильності.

Ти, дійсно, Господь світів і Бог усього, що є на небесах, і всього, що є на землі.

(Source category: Зречення)
(Bahaiprayers.net ID: 13668)




### <a id="bpn13669"></a> Prayer bpn13669 in Україна
Чимало охололих сердець, о мій Боже, зайнялося вогнем Твоєї Справи, і чимало тих, що спочивали, пробудила солодкість Твого голосу. Як багато чужинців, які прагнули знайти прихисток у затінку дерева Твоєї єдності, і якими численними є спраглі, що палко бажали досягти водограю Твоїх животворних вод у дні Твої!

Благословенний той, хто спрямував себе до Тебе й поспішив досягти Вранішньої Зорі сяєва Твого лиця. Благословенний той, хто з усією своєю любов’ю обернувся до Серця Світання Твого Одкровення та Першоджерела Твого натхнення. Благословенний той, хто витратив на Твоєму шляху те, чим наділив Ти його Своєю щедрістю та милістю. Благословенний той, хто у своєму палкому прагненні до Тебе відкинув усе інше, крім Тебе Самого. Благословенний той, хто насолоджується близьким зв’язком з Тобою та позбавився прихильності до будь-кого, опріч Тебе.

Я благаю Тебе, о мій Господи, Тим, Хто є Твоїм Ім’ям, Хто – силою Твоєї верховної влади й могуття – повстав над обрієм Своєї в’язниці, аби призначити кожному те, що личить Тобі та годиться Твоєму звеличенню.

Твоє могуття, істинно, достатнє для всього сущого.

(Source category: Зречення)
(Bahaiprayers.net ID: 13669)




### <a id="bpn13693"></a> Prayer bpn13693 in Україна
Не відаю я, о мій Боже, що то за Вогонь, який Ти запалив у Твоєму краї. Землі́ ніколи не затьмарити його сяєва, а воді – не загасити його полум’я. Усі народи світу не спроможні опиратися його силі. Безмірно благословенний той, хто наблизився до нього й почув його стугін.
Декого, о мій Боже, Ти сподобив – Своєю підкріплювальною милістю – підійти до нього, у той час, як інших Ти утримав на відстані через те, що скоїли їхні руки у дні Твої. Кожен, хто поспішив до нього й дістався його, палко бажаючи споглянути на Твою красу, віддав своє життя на Твоєму шляху та піднісся до Тебе в цілковитому зреченні від усього, крім Тебе.
Я благаю Тебе, о мій Господи, цим Вогнем, який яскраво палає та вирує у світі творіння, розірвати вщент завіси, що перешкоджають мені з’явитися перед троном Твоєї величі та постати перед ворітницею Твоєї брами. Признач мені, о мій Господи, усе благо, яке Ти низпослав у Своїй Книзі, і не дай мені віддалитися від прихистку Твого милосердя.
Владний Ти чинити те, що любо Тобі. Ти, воістину, Всемогутній, Найвеликодушніший.

(Source category: Зречення)
(Bahaiprayers.net ID: 13693)




### <a id="bpn13694"></a> Prayer bpn13694 in Україна
Хвала Тобі, о мій Боже! Я один із слуг Твоїх, що повірив у Тебе та знамення Твої. Ти бачиш, як я спрямував себе до дверей Твоєї милості й обернув обличчя своє до Твоєї ніжної турботи. Я благаю Тебе Твоїми неперевершеними титулами та Твоїми найпіднесенішими якостями відчинити переді мною портали Твоїх дарів. Тож допоможи мені чинити те, що добре, о Ти, Хто є Володарем усіх імен і якостей!
Я злиденнй, о мій Господи, а Ти – Багатий. Я спрямував своє обличчя до Тебе та зрікся всього, крім Тебе. Не позбавляй мене, благаю, вітерців Твоєї лагідної милості та не утримуй від мене те, що призначив Ти для обраних серед слуг Твоїх.
Прибери завісу з очей моїх, о мій Господи, аби міг я розрізнити те, що побажав Ти для створінь Твоїх, і віднайти – у всіх виявах Твого творіння – прояви Твоєї всемогутньої сили. Зачаруй душу мою, о мій Господи, Твоїми наймогутнішими знаменнями та визволи мене з глибин моїх нечистих і грішних бажань. Тож признач для мене благо цього світу та світу прийдешнього. Можний Ти чинити те, що любо Тобі. Немає іншого Бога, крім Тебе, Всеславного, Чиєї допомоги просять усі люди.
Я віддаю Тобі дяку, о мій Господи, за те, що Ти пробудив мене віді сну, і розворушив мене, і викликав у мене бажання сприйняти те, що більшість Твоїх слуг не змогла осягнути. Зроби мене здатним, о мій Господи, узріти – з любові до Тебе та заради Твого вдоволення – усе те, що Ти забажав. Ти – Той, силу Чийого могуття та Чию верховну владу засвідчує все суще.
Немає іншого Бога, крім Тебе, Всемогутнього,  Добродійного.

(Source category: Зречення)
(Bahaiprayers.net ID: 13694)




### <a id="bpn13269"></a> Prayer bpn13269 in Україна
О Господи! У Тебе я шукаю прихистку й до Твоїх знаків обертаюся серцем.
О Господи! У подорожі чи вдома, у занятті своєму чи в роботі я цілковито покладаюся на Тебе.
Наділи мене Твоєю достатньою допомогою, щоб зробити мене незалежним від усього, о Ти, Хто неперевершений у Своїй милості.
Даруй мені мою частку, о Господи, як Ти бажаєш, і зроби так, щоб задовольнився я тим, що Ти визначив для мене.
Твоєю є абсолютна влада повелівати.

(Source category: Зречення)
(Bahaiprayers.net ID: 13269)




### <a id="bpn13317"></a> Prayer bpn13317 in Україна
Скажи: Бога достатньо всьому сущому понад усе суще, і ніщо ані на небесах, ані на землі, опріч Бога, не задовольнить. Воістину, Він Сам у Собі є Тим, Хто відає, Опорою, Всемогутнім.

(Source category: Зречення)
(Bahaiprayers.net ID: 13317)




### <a id="bpn13270"></a> Prayer bpn13270 in Україна
О Боже, мій Боже! Наповни мені чашу зречення від усього та – в оточенні Твоєї величі й дарів – звесели мене вином любові до Тебе. Звільни мене від нападів пристрастей і жадань, збий з мене кайдани цього нижнього світу, приверни мене захватом до Твоєї вишньої обителі, освіжи мене — поміж служницями Твоїми – віяннями Твоєї святості.
О Господи, осяй обличчя моє світочами Твоїх дарів; проясни очі мої спогляданням знаків Твоєї всепанівної могутності; потіш моє серце славою Твоїх знань, що охоплюють усе суще; звесели мою душу Твоїми животворними звістками великої радості, о Ти, Царю цього світу й Царства вишнього, о Ти, Господи владарювання й могутності, щоб могла я поширювати скрізь і всюди Твої знаки та знамення, і проголошувати Справу Твою, і утверджувати Вчення Твоє, і служити Закону Твоєму, і звеличувати Слово Твоє.
Ти, воістину, Могутній, Вічний Дарувальник, Удатний, Всеможний.

(Source category: Зречення)
(Bahaiprayers.net ID: 13270)





## Зцілення

### <a id="bpn13275"></a> Prayer bpn13275 in Україна
О Боже, мій Боже! Я благаю Тебе океаном Твого зцілення, і сяйвом Денного Світила Твоєї благодаті, і Твоїм Ім’ям, яким Ти упоко́рив слуг Твоїх, і проникливою силою Твого найпіднесенішого Слова та владою Твого найвеличнішого Пера, і Твоєю милістю, що передувала створенню всіх, хто є на небесах і на землі, очистити мене водами Твоєї щедрості від усіх недуг і хвороб і від усякої слабкості та немічності.
Ти бачиш, о мій Господи, Твого прохача, що очікує край дверей Твоїх щедрот, і того, хто уповає на Тебе, міцно тримаючись за поворозку Твоєї щедрості. Прошу Тебе, не відмовляй йому в тому, чого він просить від океану Твоєї благодаті та Денного Світила Твоєї ніжної турботи.
Владний Ти робити те, що тішить Тебе. Немає іншого Бога, крім Тебе, Того, Хто незмінно прощає, Найвеликодушнішого.

(Source category: Зцілення)
(Bahaiprayers.net ID: 13275)




### <a id="bpn13276"></a> Prayer bpn13276 in Україна
Твоє ім’я — моє зцілення, о мій Боже, а згадування Тебе — мої ліки. Близькість до Тебе — моя надія, а любов до Тебе — мій супутник. Твоє милосердя до мене — моє зцілення та підтримка як у цьому світі, так і у світі прийдешньому. Ти, воістину, Всещедрий, Всевідець, Всемудрий.

(Source category: Зцілення)
(Bahaiprayers.net ID: 13276)





## Зібрання

### <a id="bpn13273"></a> Prayer bpn13273 in Україна
О Божественне Провидіння! Це зібрання складається з Твоїх друзів, яких вабить Твоя краса та які горять вогнем Твоєї любові. Оберни ці душі на ангелів небесних, воскреси їх подихом Твого Святого Духа, дай їхнім вустам красномовства, а їхнім серцям — рішучості, подаруй їм небесну могутність і милосердну чуйність, допоможи їм стати поборниками єдності всього людства, чинниками любові та злагоди у світі людей, щоб Сонце Істини розвіяло згубну темряву упереджень через невігластво, і цей понурий світ осяявся світлом, і цю земну сферу пронизали промені світу духа, і ці різноманітні кольори злилися в одну барву, і наспів хвали линув до царства Твоєї святості.
Воістину, Ти – Всесильний і Всемогутній!

(Source category: Зібрання)
(Bahaiprayers.net ID: 13273)




### <a id="bpn13274"></a> Prayer bpn13274 in Україна
О Ти, сповнений любові Хлібодаре! Ці душі почули поклики Царства й побачили славу Сонця Істини. Вони піднеслися до живодайних небес любові; вони зачаровані Твоєю природою та поклоняються Твоїй красі. До Тебе вони обернулись, про Тебе їхня мова, Твою обитель вони шукають і хочуть утамувати свою спрагу зі струмків Твого небесного царства.
Ти – Дарувальник, Обдаровувач, Вічно Сповнений Любові.

(Source category: Зібрання)
(Bahaiprayers.net ID: 13274)




### <a id="bpn13437"></a> Prayer bpn13437 in Україна
О Ти, великодушний Боже! Ці слуги обертаються до Твого царства та благають Твоєї благодаті й щедрості. О Боже! Зроби їхні серця благими й чистими, щоб могли вони стати гідними Твоєї любові. Очисти й освяти душі, щоб сяєво Сонця Істини могло пролитися на них. Очисти й освяти очі, щоб могли вони розпізнати Твоє сяєво. Очисти й освяти вуха, щоб могли вони почути поклик Твого царства.
О Господи! Воістину, ми слабкі, а Ти – могутній. Воістину, ми бідні, а Ти – багатий. Ми шукачі, а Ти – Той, Кого шукають. О Господи! Вияви до нас співчуття та прости нас; наділи нас такими здібностями та сприйнятливістю, щоб були ми гідними Твоїх милостей і привернулися до Твого царства, щоб могли ми вдосталь напитися вод життя, запалитися вогнем Твоєї любові й повернутися до життя через подуви Святого Духа в це осяйне століття.
О Боже, мій Боже! Споглядай на це зібрання з милосердям Твоїм. Убезпеч усіх і кожного під Твоєю охороною та Твоїм захистом. Низпошли на ці душі Твої небесні благословення. Занур їх в океан Твоєї милості й оживи їх подувами Святого Духа.
О Господи! Обдаруй Твоєю благодатною допомогою цей справедливий уряд і благослови його. Ця країна укрилася під захисним покривом Твого заступництва, і цей народ служить Тобі. О Господи! Даруй їм Твою небесну щедрість і наділи їх потоками Твоєї милості та прихильності – багатими й рясними. Дозволь, щоб цю шановану націю поважали, і дай їй можливість бути допущеною у Твоє царство.
Ти – Могутній, Всеможний, Милосердний, і Ти – Великодушний, Добродійний, Господь невичерпної благодаті.

(Source category: Зібрання)
(Bahaiprayers.net ID: 13437)





## Коротка обов’язкова молитва

### <a id="bpn13263"></a> Prayer bpn13263 in Україна
Я засвідчую, о мій Боже, що Ти створив мене, щоб пізнати Тебе й поклонятися Тобі. Я свідчу в цю хвилину про своє безсилля і Твою могутність, про свою вбогість і Твоє багатство.
Немає іншого Бога, крім Тебе, – Допомоги в небезпеці, Самосущого.

(Source category: Коротка обов’язкова молитва)
(Bahaiprayers.net ID: 13263)





## Молодь

### <a id="bpn13696"></a> Prayer bpn13696 in Україна
О Господи! Зроби цього юнака сяйним та обдаруй Своєю щедрістю це бідолашне створіння. Наділи його знанням, додавай йому сил на світанні кожного дня та вбережи його в притулку Твого захисту, аби міг він звільнитися від прогріху, присвятити себе служінню Твоїй Справі, скеровувати заблудлих, вести за собою безталанних, звільняти бранців і пробуджувати недбалих, щоб кожен благословився згадуванням Тебе та хвалою Тобі. Ти – Могутній та Владний.

(Source category: Молодь)
(Bahaiprayers.net ID: 13696)





## Непохитність у Завіті

### <a id="bpn13272"></a> Prayer bpn13272 in Україна
О мій Господи й моя Надіє! Допоможи тим, кого Ти любиш, бути стійкими у Твоєму могутньому Завіті, залишатися вірними Твоїй явній Справі й виконувати заповіді, які Ти дав їм у Твоїй Книзі Сяєва, щоб вони могли стати знаменами водійства та вогнями Сонму вишнього, джерелами Твоєї безмежної мудрості та зорями, що, сяючи з божественних небес, ведуть вірним шляхом.
Воістину, Ти – Непереможний, Всемогутній, Всевладний.

(Source category: Непохитність у Завіті)
(Bahaiprayers.net ID: 13272)





## Прощення

### <a id="bpn13295"></a> Prayer bpn13295 in Україна
Нехай славиться ім’я Твоє, о мій Боже й Бог усього сущого, моя Славо й Славо всього сущого, моє Жадання й Жадання всього сущого, моє Могуття й Могуття всього сущого, мій Царю й Царю всього сущого, мій Володарю й Володарю всього сущого, моя Ціле й Ціле всього сущого, моя Рушійна Сило й Рушійна Сило всього сущого! Не допусти, благаю Тебе, щоб я тримався осторонь океану Твоїх ніжних милостей і був безмежно віддалений від берегів близькості до Тебе.

Ніхто, крім Тебе, о мій Господи, не приносить мені добра, а наближеність до будь-кого, крім Тебе, нічим не йде мені на користь. Я благаю Тебе – рясністю Твоїх багатств, завдяки яким Ти звільнився від усього, крім Себе, – зарахувати мене до тих, хто обернув своє обличчя до Тебе та повстав, аби служити Тобі.

Тож пробач, о мій Господи, Твоїх слуг і Твоїх служниць. Ти, істинно, Той, Хто вічно прощає, Найспівчутливіший.

(Source category: Прощення)
(Bahaiprayers.net ID: 13295)




### <a id="bpn13296"></a> Prayer bpn13296 in Україна
Хвала Тобі, о Господи! Пробач нам гріхи наші, змилуйся над нами та дай нам змогу повернутися до Тебе. Не дозволяй нам покладатися ні на кого іншого, крім Тебе, і вдостой нас – із щедрості Твоєї – того, що любиш Ти й жадаєш і що подоба́є Тобі. Піднеси положення тих, хто істинно вірує, і пробач їх через Твоє милосердне прощення. Воістину, Ти – Допомога в небезпеці, Самосущий.

(Source category: Прощення)
(Bahaiprayers.net ID: 13296)




### <a id="bpn13297"></a> Prayer bpn13297 in Україна
Я благаю Тебе простити мене, о мій Боже, за всяке згадування, що не є згадуванням Тебе, і за всяку хвалу, що не є хвалою Тобі, і за всяку насолоду, що не є насолодою від Твоєї близькості, і за всяке задоволення, що не є задоволенням від спілкування з Тобою, і за всяку радість, що не є радістю від Твоєї любові та Твоєї ніжної прихильності, і за все притаманне мені, що не пов’язане з Тобою, о Ти, Хто є Владикою Владик, Той, Хто надає можливості та відчиняє двері.

(Source category: Прощення)
(Bahaiprayers.net ID: 13297)




### <a id="bpn13299"></a> Prayer bpn13299 in Україна
О Ти, великодушний Господи! Ти – прихисток для всіх Твоїх слуг. Ти знаєш таємниці, і Тобі відомо про все суще. Ми безпорадні, а Ти – Могутній, Всеможний. Усі ми грішники, а Ти – Той, Хто прощає гріхи, Милосердний, Співчутливий. О Господи! Не дивись на наші провини. Чини з нами згідно з Твоїм милосердям і щедрістю. Наші провини численні, але океан Твого прощення – безмежний. Наша слабкість тяжка, але докази Твоєї підтримки й допомоги не викликають сумнівів. Тож підтримай та зміцни нас. Дай нам змогу робити те, що гідне Твого святого Порогу. Осяй наші серця, наділи нас проникливими очима й уважними вухами. Поверни до життя мертвих і зціли хворих. Обдаруй багатством бідних, а сповненим страху дай мир і безпеку. Прийми нас у твоєму Царстві й осяй нас світлом водійства. Ти – Владний і Всемогутній. Ти – Великодушний. Ти – Милостивець. Ти – Добрий.

(Source category: Прощення)
(Bahaiprayers.net ID: 13299)





## Північ

### <a id="bpn13316"></a> Prayer bpn13316 in Україна
О шукачу Істини! Якщо бажаєш, щоб Бог міг відкрити твоє око, ти маєш просити Бога, молити Його та вести з Ним розмову опівночі, промовляючи:

О Господи, я обернув обличчя своє до Твого царства єдиності та занурений у море Твого милосердя. О Господи, просвіти мій зір спогляданням Твоїх світочів цієї темної ночі та звесели мене вином Твоєї любові в цю дивовижну епоху. О Господи, зроби так, щоб я почув Твій поклик, і відкрий переді мною двері Твого раю, щоб міг я побачити сяйво Твоєї слави й бути приваблений Твоєю красою.

Воістину, Ти – Дарувальник, Великодушний, Милосердний, Той, Хто прощає.

(Source category: Північ)
(Bahaiprayers.net ID: 13316)





## Ранок

### <a id="bpn13304"></a> Prayer bpn13304 in Україна
Я прокинувся у прихистку Твоєму, о мій Боже, і годиться тому, хто шукає того прихистку, перебувати у Святилищі Твого захисту й Твердині Твоєї охорони. Осяй моє внутрішнє єство, о мій Господи, блиском Вранішньої Зорі Твого Одкровення так, як Ти осяяв моє зовнішнє єство ранковим світлом Твоєї прихильності.

(Source category: Ранок)
(Bahaiprayers.net ID: 13304)




### <a id="bpn13305"></a> Prayer bpn13305 in Україна
Я прокинувся цього ранку Твоєю милістю, о мій Боже, і залишив свою домівку, цілковито покладаючись на Тебе й доручаючи себе Твоїй турботі. Тож низпошли мені – з небес Твого милосердя – благословення від Тебе й дай мені змогу повернутися додому цілим і неушкодженим – так само, як Ти дав мені змогу вирушити в дорогу під Твоїм захистом, з думками моїми, незмінно зосередженими на Тобі.

Немає іншого Бога, крім Тебе, Єдиного, Незрівнянного, Всевідця, Всемудрого.

(Source category: Ранок)
(Bahaiprayers.net ID: 13305)





## Скрижаль Ахмаду

### <a id="bpn13294"></a> Prayer bpn13294 in Україна
##Скрижаль Ахмаду

Він – Цар, Всевідець, Мудрий!

Ось Райський Соловей співає на гілках Дерева вічності, святими й солодкими наспівами проголошуючи щирим радісну вість про близькість Бога, закликаючи вірян у Божественній Єдності до двору Присутності Великодушного, сповіщаючи зреченим звістку, яку було явлено Богом – Царем, Славним, Незрівнянним, спрямовуючи закоханих до престолу святості та цієї осяйної Краси.

Воістину, це та Найвеличніша Краса, передвіщена в Книгах Посланців, завдяки Якій істина буде відособлена від омани та мудрість кожної заповіді буде перевірена. Воістину, Він – Дерево Життя, яке приносить плоди Бога – Піднесеного, Владного, Величного.

О Ахмаде! Засвідчи, що, воістину, Він – Бог і немає Бога, крім Нього – Царя, Захисника, Незрівнянного, Всеможного. І Той, Кого Він направив, на ім’я Алі, Істинним був від Бога, Чиїм заповідям ми всі коримося.

Скажи: О люди, підкоряйтеся законам Бога, що заповідані в Книзі Байан Славним, Мудрим. Воістину, Він – Цар Посланців, а Книга Його – Матір-Книга, якби лише ви відали.

Так той Соловей виголошує Свій поклик до вас із цієї в’язниці. Він має лише передати це ясне послання. Хто б не забажав – най би відвернувся від цієї поради, а хто б не забажав – най би обрав шлях до свого Господа.

О люди, якщо ви відкидаєте ці вірші, то завдяки якому підтвердженню ви увірували в Бога? Надайте його, о зібрання зрадливих.

Ні, присягаюся Тим, у Чиїй руці моя душа, вони не можуть і ніколи не зможуть зробити це, навіть якщо об’єднаються, щоб допомогти одне одному.

О Ахмаде! Не забудь щедроти Мої, поки Я відсутній. Пам’ятай дні Мої у дні твої, а також Мої страждання та вигнання в цій віддаленій в’язниці. І будь таким непохитним у Моїй любові, щоб серце твоє не здригнулося, навіть якщо мечі ворогів ударами обрушаться на тебе, а небеса та земля вповні повстануть проти тебе.

Будь полум’ям вогню до ворогів Моїх і рікою життя вічного – до тих, хто любі Мені, і не будь із тих, хто сумнівається.

І якщо спіткало тебе лихо на Моєму шляху або занепад заради Мене, не турбуйся через це.

Покладись на Бога – твого Бога та Господа батьків твоїх. Адже люди блукають шляхами омани, позбавлені проникливості, щоб побачити Бога власними очима чи почути Його Наспів власними вухами. Такими Ми знайшли їх, чому й ти є свідком.

Тож їхні забобони стали завісами між ними та їхніми власними серцями й утримали їх від шляху Бога – Піднесеного, Величного.

Будь певний, що, воістину, той, хто відвертається від цієї Краси, також відвернувся від Посланців минулого та виявляє погорду до Бога од віку до віку.

Вивчи добре цю Скрижаль, о Ахмаде! Наспівуй її у дні твої та не утримуйся від цього. Адже, воістину, Бог призначив тому, хто наспівує її, винагороду сотні мучеників і служіння в обох світах. Цими благодіяннями Ми наділили тебе як даром з Нашого боку та милістю від Нашої присутності, щоб міг ти бути серед тих, хто вдячний.

Богом присягаюся! Якщо той, хто перебуває в скруті чи нещасті, прочитає цю Скрижаль із цілковитою щирістю, Бог розвіє його смуток, покладе край його труднощам і позбавить скорбот.

Воістину, Він – Милосердний, Співчутливий. Нехай славиться Бог, Господь усіх світів.

(Source category: Скрижаль Ахмаду)
(Bahaiprayers.net ID: 13294)





## Стійкість

### <a id="bpn13307"></a> Prayer bpn13307 in Україна
О Боже, мій Боже! Я обернувся до Тебе в каятті, і Ти, воістину, Той, Хто дарує прощення, Співчутливий.

О Боже, мій Боже! Я повернувся до Тебе, і Ти, воістину, Той, Хто вічно прощає, Милостивий.

О Боже, мій Боже! Я міцно схопився за поворозку Твоєї щедрості, і скарбниця всього, що на небесах і землі, – у Тебе.

О Боже, мій Боже! Я поспішив до Тебе, і Ти, воістину, Той, Хто прощає, Господь невичерпної благодаті.

О Боже, мій Боже! Я жадаю небесного вина Твоєї милості, і Ти, воістину, Дарувальник, Щедрий, Милостивий, Всемогутній.

О Боже, мій Боже! Я свідчу, що Ти явив Свою Справу, виконав Свою обітницю та низпослав з небес Твоєї милості те, що привабило до Тебе серця любих Тобі. Благо тому, хто міцно тримається за Твою нерозривну поворозку та вхопився за край Твого сяйного покриву!

Я прошу Тебе, о Господи всього сущого та Царю видимого й невидимого, – Твоїм могуттям, Твоєю величчю та Твоєю верховною владою – дозволити, щоб моє ім’я могло бути записаним Твоїм пером слави серед відданих Тобі, тих, кому послання грішних не завадили обернутися до світла Твого лику, о Боже – Той, Хто чує молитви й відповідає на них.

(Source category: Стійкість)
(Bahaiprayers.net ID: 13307)




### <a id="bpn13288"></a> Prayer bpn13288 in Україна
О Ти, мій Боже, Хто виводить шукача на вірний шлях, Хто рятує запропащену й засліплену душу з пустелі погибелі; Ти, Хто дарує щирим великі блага та милості, Хто захищає переляканих у Своєму неприступному укритті, Хто відгукується зі Свого всевишнього обрію на поклик усіх, хто закликає до Тебе. Хвала Тобі, о мій Господи! Ти вивів спантеличених зі смерті в безвір’ї та привів тих, хто наблизився до Тебе, до мети їхньої подорожі; переконаних і впевнених з-поміж слуг Твоїх Ти сповнив великої радості, справдивши їхні найзаповітніші бажання; із Царства Твоєї Краси Ти відчинив перед тими, хто прагнув до Тебе, браму возз’єднання та порятував їх із вогню втрати й поразки, щоб вони поспішили до Тебе, удостоїлися присутності Твоєї, приступили під Твої гостинні двері й отримали свою щедру частку від дарів.
О мій Господи, вони знемагали від спраги, а Ти підніс до їхніх потрісканих вуст во́ди возз’єднання. О Ласкавий, о Подателю Дарів, Ти вгамував їхній біль бальзамом Своєї щедрості й благодаті, Ти зцілив їхні рани чудовими ліками Свого співчуття. О Господи, зроби їхній поступ твердим на Твоєму прямому шляху, розшир для них вушко голки, зроби так, щоб вони, зодягнені в царські шати, повік-віки були оповиті славою.
Воістину, Ти – Великодушний, Вічний Дарувальник, Дорогоцінний, Найщедріший. Немає іншого Бога, крім Тебе, Могутнього, Владного, Піднесеного, Переможного.

(Source category: Стійкість)
(Bahaiprayers.net ID: 13288)




### <a id="bpn13308"></a> Prayer bpn13308 in Україна
О Господи мій Боже! Допоможи любим Тобі бути твердими у Твоїй Вірі, іти Твоїми шляхами, бути непохитними у Твоїй Справі. Дай їм Твою милість протистояти нападу егоїзму та пристрасті, триматися світла божественного водійства. Ти – Владний, Милостивий, Самосущий, Обдаровувач, Співчутливий, Всемогутній, Всещедрий.

(Source category: Стійкість)
(Bahaiprayers.net ID: 13308)





## Тріумф Справи

### <a id="bpn13689"></a> Prayer bpn13689 in Україна
Не дай, о Боже, мій Боже, щоб утримувався я від небес Твоїх щедрот і денного світила Твоїх благословень. Я благаю Тебе Словом, яким Ти підкорив усе видиме й невидиме, допомогти мені та допомогти обраним Твоїм досягти того, що звеличить Справу Твою серед слуг Твоїх і по всіх краях. Тож признач мені все благо, яке Ти низпослав у своїй Книзі.
Воістину, Ти – Всемогутній, Той, Хто вічно прощає, Найвеликодушніший.

(Source category: Тріумф Справи)
(Bahaiprayers.net ID: 13689)




### <a id="bpn13292"></a> Prayer bpn13292 in Україна
О Боже, мій Боже! Хвала Тобі за те, що Ти розпалив вогонь божественної любові у Священному Дереві на вершині найвищої гори — у Дереві, яке «ані від Сходу, ані від Заходу» . Той вогонь палав доти, доки його полум’я не здійнялося вгору аж до Сонму вишнього та від нього ті сутності не зайнялися світлом водійства й не вигукнули: «Воістину, побачили ми вогонь на схилі гори Синай!» 
О Боже, мій Боже! Роздмухуй цей вогонь день-у-день, аж поки його жар не приведе в рух усю землю. О Ти, мій Господи! Запали сяйво Твоєї любові в кожному серці, вдихни в людські серця дух Твого знання, звесели їхні душі віршами Твоєї єдиності. Поклич до життя тих, що скніють у своїх могилах, остережи гордовитих, наповни світ щастям, зішли на землю Твої кришталево чисті води та в оточенні явленого світла передавай з рук у руки чашу з вином, «змішаним із камфорою» .
Воістину, Ти – Дарувальник, Той, Хто прощає, Вічний Обдаровувач. Воістину, Ти – Милосердний, Співчутливий.

(Source category: Тріумф Справи)
(Bahaiprayers.net ID: 13292)





## Хвала та вдячність

### <a id="bpn13309"></a> Prayer bpn13309 in Україна
Уся хвала, о мій Боже, – Тобі, Хто є Джерелом усієї слави й величі, могуття й честі, верховенства й володарства, піднесеності й милосердя, благоговіння й сили. Кого волієш, Ти спонукаєш наблизитись до Найвеличнішого Океану, а кому бажаєш, Ти даруєш честь визнати Найдревніше Ім’я Твоє. З-поміж усіх, хто є на небесах і на землі, ніхто не може протистояти учину Твоєї верховної Волі. Споконвіку Ти панував над усім творінням, і Ти продовжиш вічно вершити Своє владарювання над усім сущим. Немає іншого Бога, крім Тебе, Всемогутнього, Найпіднесенішого, Всевладного, Всемудрого.

Осяй, о Боже, обличчя слуг Твоїх, щоб могли вони споглядати Тебе, і очисть серця їхні, щоб могли вони обернутися до двору Твоїх небесних милостей і визнати Того, Хто є Виявом Тебе Самого та Вранішньою Зорею Твоєї Сутності. Воістину, Ти – Господь усіх світів. Немає Бога, крім Тебе, Необмеженого, Підкорювача всього.

(Source category: Хвала та вдячність)
(Bahaiprayers.net ID: 13309)






