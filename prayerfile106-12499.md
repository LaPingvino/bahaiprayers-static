*(चोवीस तासात एकदा स्तवन करण्याची प्रार्थना: जो कोणी ही प्रार्थना म्हणू इच्छितो त्याने किबलेहकडे [बाहजी, अक्का आराधनेचा बिंदु] उन्मुख व्हावे आणि जेव्हा तो आपल्या जागी उभा राहतो, त्यावेळी त्याने उजव्या आणि डाव्या बाजूस एकटक पहावे, जणू काय महादयानिधि, करुणानिधि अशा त्याच्या स्वामीच्या कृपेची प्रतीक्षा करीत आहे – नंतर त्याने म्हणावे) 

	हे तू सर्व नामांचा स्वामी आणि स्वर्गाचा निर्माता! सर्व श्रेष्ठ वैभवशाली व तुझ्या अदृश्य सारतत्वाच्या उदयस्थानाद्वारे मी तुझी याचना करतो की माझ्या प्रार्थनेद्वारे तुझ्या सौंदर्यापासून मला वंचित करणारी आवरणे भस्म करील असा अग्नी आणि तव सान्निध्य महासागराकडे मला नेईल असा प्रकाश उत्पन्न कर.

	*(नंतर नम्रतेने त्याने आपले हात परमेश्वराकडे उंचवावेत -तो सर्वश्रेष्ठ आणि आशीर्वादित असो- आणि म्हणावे)
	हे विश्वाच्या आकांक्षा आणि राष्ट्राच्या प्रियतमा! तू मला तुझ्याकडे उन्मुख झालेला, तुझ्या व्यतिरिक्त सर्वांपासून विमुक्त आणि तुझा दोर ज्याच्या हालचालीने संपूर्ण सृष्टी ढवळून निघाली आहे त्यास घट्ट पकडलेला पहातोस. हे माझ्या स्वामी, मी तुझा सेवक आहे आणि तुझ्या सेवकाचा पुत्र आहे. तुझी इच्छा आणि तुझी आकांक्षा यासाठी मला सदैव तत्पर असलेला आणि तुझ्या व्यतिरिक्त अन्य कशाचीही इच्छा न करणारा असा पहा. तुझ्या कृपेच्या महासागराद्वारे आणि तुझ्या कृपेच्या दिनमणिद्वारे मी तुझी याचना करतो की तू जसे इच्छितोस आणि प्रिय समजतोस तसे तुझ्या सेवकासाठी कर. सर्व वर्णन व स्तवने यापेक्षा सर्वोच्च अशा तुझ्या सामर्थ्यांची शपथ! जे काही तू प्रकट केले आहेस ते माझ्या हृदयाची आकांक्षा व माझ्या आत्म्याचे प्रियतम आहे. हे ईश्वरा, माझ्या परमेश्वरा! माझ्या आशा व माझ्या कृत्यांकडे पाहू नकोस तर पृथ्वी आणि स्वर्ग यांना व्यापलेल्या इच्छेस पहा. हे तू सर्व राष्ट्रांच्या स्वामी, तुझ्या अति महान नामाची शपथ! जे काही तू इच्छिलेस, केवळ तेच मी इच्छिले आहे आणि तू ज्याच्यावर प्रेम करतोस केवळ त्याच्यावरच मी प्रेम करतो.

	*(नंतर त्याने आपले गुडघे व डोके जमिनीला टेकून म्हणावे)

	तुझ्या व्यतिरिक्त अन्य कोणत्याही वर्णनापेक्षा आणि तुझ्या व्यतिरिक्त अन्य कोणत्याही आकलनापेक्षा तू सर्वश्रेष्ठ आहेस. 
	*(नंतर त्याने उभे रहावे व म्हणावे) 
	हे माझ्या स्वामी, माझ्या प्रार्थनेस जीवनदायी जलाचा झरा बनव, ज्याच्या आधारे तुझी सर्वसत्ता जोवर राहील तोवर मी जगावे आणि तुझ्या विश्वांच्या प्रत्येक विश्वात तुझा उल्लेख करावा.
	*(पुनः त्याने नम्रतेने आपले हात उंचवावेत आणि म्हणावे)
	हे तू ज्याच्या वियोगाने हृदये आणि आत्मे वितळले आहेत आणि ज्याच्या प्रेमाग्नीने संपूर्ण जग ज्वलंत झाले आहे! ज्याद्वारे तू संपूर्ण सृष्टीस पराभूत केलेस त्या तुझ्या दिव्य नामाद्वारे मी तुझी याचना करतो की तुझ्याजवळ जे आहे ते माझ्यापासून राखून ठेवू नकोस, हे तू सर्व मानवांवर राज्य करणाऱ्या परमेश्वरा! हे माझ्या स्वामी, तू पहातोस ह्या अपरीचीतास तुझ्या ऐश्वर्याच्या छताखालील आणि तुझ्या दयेच्या आवारात असलेल्या त्याच्या अत्युच्च ग्रहाकडे धाव घेत असतांना ह्या उल्लंघनकर्त्यास तुझ्या क्षमाशीलतेच्या महासागराची, आणि ह्या दीनास तुझ्या वैभव दरबाराची आणि ह्या निर्धनास तुझ्या संपत्ती स्वरुपाची इच्छा करतांना पहातोस व तू जे काही इच्छितोस त्यासाठी आज्ञा करण्याचा तुझाच अधिकार आहे. मी साक्ष देतो की तूच तुझ्या कार्यांनी स्तवनीय आहेस आणि तुझ्या आज्ञांमध्ये पालनीय आहेस आणि तुझ्या आदेशाने अनिर्बंध राहतोस.
	*(नंतर त्याने आपले हात वर करावेत व तीन वेळा महानतम नाम “अल्लाह-ओ-आभा” म्हणावे, त्यानंतर आपले हात गुडघ्यावर ठेवून परमेश्वरासमोर -तो सर्वश्रेष्ठ आणि आशीर्वादित असो- आणि म्हणावे)
	हे माझ्या परमेश्वरा, तुझी उपासना करण्याच्या तीव्र इच्छेत आणि तुझे स्मरण व गुणगान करण्याच्या उत्कंठेत माझे चैतन्य माझ्या सर्वांगात कसे सळसळले आहे हे तू पहातोस. ज्यास तुझ्या दिव्य महान आज्ञेच्या दैवी जिव्हेने तुझ्या उद्घोषित राज्यात आणि तुझ्या ज्ञानाच्या स्वर्गात प्रमाणित केले ते ह्यास कसे साक्ष आहे हे तू पहातोस. ह्या अवस्थेत हे माझ्या स्वामी, तुझ्याजवळ जे आहे त्याची याचना करणे मला प्रिय आहे ज्यायोगे मी माझे दारिद्र्य दर्शवावे व तुझे औदार्य व तुझी संपन्नता याची वाखाणणी करावी आणि माझी सामर्थ्यहीनता घोषित करावी आणि तुझे सामर्थ्य व तुझी शक्ति प्रकट करावी.
	*(नंतर त्याने उभे रहावे व दोन वेळा नम्रतेने आपले हात उंचवावेत व म्हणावे)
	तुझ्या व्यतिरिक्त सर्व शक्तिमान, सर्व औदार्यशाली अन्य परमेश्वर नाही. तुझ्या व्यतिरिक्त अनादि व अनंत असा अन्य कोणी विधाता नाही. हे ईश्वरा, माझ्या परमेश्वरा! तुझ्या क्षमाशिलतेने मला धीट बनविले आहे आणि तुझ्या दयेने मला बलवान केले आहे, तुझ्या आवाहनाने जागृत केले आहे आणि तुझ्या कृपेने मला उन्नत करून तुझ्याकडे मार्गदर्शन केले आहे. अन्यथा असा मी कोण आहे की जो तुझ्या सामिप्याच्या शहराच्या दरवाज्यात उभे राहण्याचे साहस करू शकेल किंवा तुझ्या इच्छेच्या स्वर्गात चकाकणाऱ्या प्रकाशाकडे माझे मुख वळवू शकेल? हे माझ्या स्वामी, हा तिरस्कृत प्राणी तुझ्या कृपेचे द्वार ठोठावताना आणि हा क्षणभंगूर आत्मा तुझ्या औदार्याच्या हातातून चिरकालीन जीवनाच्या सरितेची इच्छा करतांना तू पहातोस. हे सर्व नामाच्या स्वामी तुझा आदेश सदैव आहे, आणि स्वेच्छेने माझी अनासक्ति तुझ्या इच्छेला समर्पित आहे. हे स्वर्गाच्या निर्मात्या मी तुझ्या इच्छेच्या आधीन आहे.
	*(नंतर त्याने आपले हात तीन वेळा उंचवावेत व म्हणावे)
	सर्व महानांपेक्षा परमेश्वर अधिक महान आहे!
	*(नंतर त्याने आपले गुडघे व डोके जमिनीला टेकवून म्हणावे)
	तुझ्या समिप जे आहेत, तुझ्या सान्निध्याच्या स्वर्गाप्रत आरोहण करण्याकरीता त्यांनी केलेल्या स्तवनासाठी, तू अति उच्च किंवा तुझ्या महाद्वाराच्या दरवाजापर्यंत पोचवण्यास जे तुझ्यासाठी समर्पित झाले आहेत, त्यांच्या हृदय-पक्षांसाठी तू अति उच्च आहेस. मी साक्ष देतो की तू सर्व गुणांपलिकडे पुनित आणि सर्व नामांपलिकडे पवित्र राहिला आहेस. सर्व वैभवशाली आणि अति गौरवशाली, तुझ्या व्यतिरिक्त अन्य परमेश्वर नाही.
	*(नंतर त्याने स्वतः बसावे व म्हणावे)
	सर्व सृष्टीला आणि स्वर्गातील भक्तगण आणि सर्वोच्च नंदनवनातील निवासियांना आणि त्यांच्याही पलिकडे सर्व वैभवशाली क्षितिजावरून प्रत्यक्ष प्रतापाच्या वाणीने ज्याला प्रमाणित केले आहे की तूच परमेश्वर आहेस आणि तुझ्या व्यतिरिक्त अन्य परमेश्वर नाही आणि जो प्रगट झाला आहे तो गुप्त रहस्य, दिव्य संचायित प्रतीक आहे, ज्याद्वारे मूळाक्षरे ‘भ’ आणि ‘व’ (भव) जोडून एकत्र गुंफली आहेत त्यास मी साक्ष आहे. तो तोच आहे ज्याचे नाम सर्वोच्च लेखणीने अवतरित केले आहे आणि ज्याचा उल्लेख स्वर्ग व परमोच्च लोकाचे सिंहासन व पृथ्वीचा स्वामी त्या परमेश्वराच्या पवित्र ग्रंथात केला आहे, त्यास मी साक्ष आहे.
	*(नंतर त्याने ताठ उभे राहून म्हणावे)
	हे सर्व जीवमात्रांच्या स्वामी आणि दृश्य व अदृश्य अशा सर्व सृष्टीच्या विधात्या! तू माझे अश्रू व मी उच्चारलेले हुंदके जाणतोस, माझे कण्हणे, माझा विलाप तसेच माझ्या हृदयाचे आक्रोश ऐकतोस. तुझ्या शक्तिची शपथ! माझ्या दोषांनी मला तुझ्याजवळ आकर्षित होण्यापासून मागे ठेवले आहे, आणि माझ्या पापांनी मला तुझ्या पवित्र दरबारापासून फार दूर ठेवले आहे. हे माझ्या स्वामी, तुझ्या प्रेमाने मला संपन्न बनविले आहे आणि तुझ्या वियोगाने माझा नाश केला आहे आणि तुझ्या दूरत्वाने मला दग्ध केले आहे. ह्या विजनवासातील तुझ्या पाऊल  खुणाद्वारे, ह्या विफलतेत तुझ्या निवडक भक्तांनी उच्चारलेल्या “मी येथे आहे, मी येथे आहे,” ह्या शब्दांद्वारे आणि तुझ्या साक्षात्काराचे श्वास आणि तुझ्या अवताराच्या अरुणोदयकालीन पावनलहरीद्वारे, मी तुझी विनवणी करतो की असे निर्धारित कर जेणेकरून तुझे सौंदर्य मी निरखावे आणि तुझ्या दिव्य ग्रंथात जे काही आहे त्याचे पालन करावे.
	*(त्याने तीनदा महानतम नामाचा, “अल्लाह-ओ-आभा” पुनरुच्चार करावा, आणि गुडघ्यावर हात ठेवून ओणवे होऊन म्हणावे)
	हे माझ्या परमेश्वरा, तुझे स्तवन असो की तू मला तुझे स्मरण व तुझे स्तवन करण्याचे सहाय्य केले आहेस व मला जो तुझ्या चिन्हांचे उदयस्थान आहे त्याची ओळख करून दिली आहेस आणि मला तुझ्या स्वामित्वासमोर नतमस्तक होण्यास, तुझ्या ईश्वरत्वासमोर विनम्र होण्यास आणि तुझ्या प्रतापाच्या वाणीने उद्घोषिलेले मान्य करण्यास कारण बनला आहे.
	*(त्याने नंतर उठून म्हणावे)
	हे ईश्वरा, माझ्या परमेश्वरा! माझी पाठ माझ्या पापांच्या ओझ्याने वाकली आहे आणि माझ्या बेपर्वाईने माझा नाश केला आहे. ज्या ज्या वेळी मी माझ्या दुष्कर्मांवर आणि तुझ्या दानशीलतेवर मनन करतो तेव्हा माझे हृदय माझ्यामध्ये वितळते आणि माझे रक्त माझ्या नसांतून उसळते. तुझ्या सौंदर्याची शपथ, हे विश्वाच्या आकांक्षारुपा! तुझ्याकडे माझे मुख वर करून पाहतांना मी लाजतो आणि माझे आशायुक्त हात तुझ्या औदार्याच्या स्वर्गाकडे पसरण्यास लज्जित होतात. हे माझ्या परमेश्वरा, तू पहातोस की माझे अश्रू तुझे स्मरण करण्यापासून आणि तुझ्या सद्गुणांचे गुणगान करण्यापासून मला कसे प्रतिबंधित करतात. हे तू स्वर्ग व परमोच्च लोकांचे सिंहासन व पृथ्वीच्या स्वामी! मी तुझ्या राज्याची चिन्हे आणि तुझ्या अधिसत्तेची रहस्ये यांच्याद्वारे तुझी याचना करतो की हे सर्व जीवमात्रांच्या स्वामी, तुझे औदार्य, तुझ्या प्रियजनासाठी जसे असेल त्यानुरूप आणि हे दृश्य व अदृश्याच्या सम्राटा, तुझ्या कृपेस पात्र असेल तसे तू करावेस.
	*(नंतर त्याने महानतम नाम “अल्लाह-ओ-आभा” तीन वेळा म्हणावे आणि आपले डोके व गुडघे जमिनीला टेकवून म्हणावे)
	हे आमच्या परमेश्वरा, तुझे स्तवन असो, कारण तू आम्हास तुझ्याकडे आकर्षित करणारे आमच्यासाठी अवतरित केले आहेस जे, तुझ्या पवित्र ग्रंथातून व धर्मशास्त्रांतून प्रकट केलेली प्रत्येक्ष कल्याणप्रद गोष्ट आम्हास प्रदान केली आहेस. हे माझ्या स्वामी, आम्ही तुझी याचना करतो की पुष्कळसे निरर्थक भ्रम व निष्फळ कल्पना यापासून आमचे रक्षण कर. सत्यतः तू शक्तिमान, सर्व ज्ञाता आहेस.
	*(नंतर त्याने आपले डोके वर करावे आणि बसून म्हणावे)
	हे माझ्या परमेश्वरा, तुझ्या भक्तांनी जे प्रमाणित केले आहे त्यास मी साक्ष आहे आणि सर्वोच्च नंदनवनातील निवासियांनी तू तुझ्या बलशाली सिंहासनाभोवती प्रदक्षिणा करणाऱ्यांनी जे मानले आहे, ते मी मान्य करतो. हे विश्वांच्या स्वामी, पृथ्वी व स्वर्गाची राज्ये तुझीच आहेत.

-- Bahá'u'lláh
