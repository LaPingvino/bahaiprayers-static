हे मेरा ईश्वर ! सारा स्तुति तिम्रैहोस्, तिमी जो सारा आभा तथा वैभवका, महानता तथा गौरवका, सार्वभौमिकता तथा साम्राज्यका, उच्चता तथा अनुग्रहका, भय तथा शक्तिका स्रोत हौ । तिमी जसलाई चाहन्छौ उसलाई आफ्नो दिव्य महासागरतिर आकर्षित गर्दछौ, र जसलाई चाहन्छौ उसलाई आफ्नो अति प्राचीन नामलाई चिन्ने गौरव प्रदान गर्दछौ । स्वर्गलोक तथा भूलोकको कसैले पनि तिम्रो सर्वोच्च इच्छाको सामना गर्न सक्दैन । अनादिकालदेखि नै समस्त ब्रह्माण्डमा तिमीले आफ्नो शासन चलाइ आएका छौ र सारा सृजित वस्तुहरू माथि तिम्रो आधिपत्यलाई तिमीले अनन्तकालसम्म कायम नै राख्नेछौ । शक्तिशाली, अत्युच्च, सर्व–शक्तिमान्, सर्व–ज्ञानी तिमीबाहेक अन्य कोही ईश्वर छैन । 

हे प्रभु ! तिम्रा सेवकहरूका नेत्रहरूलाई ज्योतिर्मय बनाइदेऊ ताकि तिनीहरूले तिम्रो दर्शन पाउन सकून्, तिनीहरूका हृदयलाई चोख्याइदेऊ ताकि तिनीहरू तिम्रा दिव्य कृपाहरूको दरबारतर्फ फर्कन सकून् तथा उनलाई चिन्न सकून् जो तिमी स्वयंको प्रकटीकरण र तिम्रै सारतत्वका दिवा–स्रोत हुन् । साँच्चै नै, तिमी समस्त लोकहरूका अधिपति हौ । उन्मुक्त र सर्व–विजयी तिमीबाहके अर्को ईश्वर छैन ।

-- Bahá'u'lláh
