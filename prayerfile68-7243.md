*(Αυτή η Πινακίδα διαβάζεται στους Τάφους του Μπαχάολλα και του Μπαµπ. Χρησιµοποιείται επίσης συχνά κατά τη µνηµόνευση των επετείων Τους)

Ό Ύµνος, ο οποίος έχει ανατείλει από τον πάνσεπτο Εαυτό Σου, και ή δόξα, η οποία έχει λάµψει από την πλέον λαµπερή Ωραιότητά Σου, αναπαύονται σε Σένα, ω Συ ο Οποίος είσαι η Φανέρωση του Μεγαλείου, και ο Βασιλέας της Αιωνιότητας και ο Κύριος όλων όσων βρίσκονται στον ουρανό και στη γη! Μαρτυρώ ότι µε Σένα έχουν αποκαλυφτεί η κυριαρχία του Θεού και η εξουσία Του, η εξοχότητα του Θεού και η µεγαλοπρέπειά Του, ότι οι Ήλιοι της προαιώνιας λαµπρότητας έχουν σκορπίσει την ακτινοβολία τους στον ουρανό της αµετάκλητης εντολής Σου και ότι η Ωραιότητα του Αοράτου έχει λάµψει πάνω από τον ορίζοντα της δηµιουργίας. Μαρτυρώ επίσης, ότι µε µια µόνο κίνηση της Πένας Σου, η προσταγή Σου "ΓΕΝΗΘΗΤΩ" έχει εκτελεστεί, το απόκρυφο Μυστικό του Θεού έχει αποκαλυφθεί, όλα τα δηµιουργήµατα έχουν κληθεί στην ύπαρξη και όλες οι Αποκαλύψεις έχουν σταλεί.

Μαρτυρώ, επί πλέον, ότι µε την ωραιότητά Σου η ωραιότητα του Λατρεµένου έχει αποκαλυφθεί, ότι µε το πρόσωπό Σου το πρόσωπο του Ποθητού έχει λάµψει, και ότι µε µια λέξη Σου έχεις κρίνει όλα τα δηµιουργήµατα, κάνοντας εκείνα που είναι αφοσιωµένα σε Σένα να ανέλθουν στην κορυφή της δόξας, και τους ασεβείς να πέσουν στη βαθύτερη άβυσσο.

Μαρτυρώ ότι αυτός που Σε έχει γνωρίσει έχει γνωρίσει το Θεό, και ότι αυτός που έχει φτάσει στην παρουσία Σου, έχει φτάσει στην παρουσία του Θεού. Μεγάλη είναι εποµένως η ευλογία εκείνου που έχει πιστέψει σε Σένα και στα σηµεία Σου, που έχει ταπεινωθεί µπροστά στην κυριαρχία Σου, που έχει τιµηθεί από τη συνάντηση µε Σένα, που έχει επιτύχει την ευαρέσκεια της θέλησής Σου, που περιστράφηκε γύρω Σου και στάθηκε µπροστά στο θρόνο Σου. Αλίµονο σ’ αυτόν που έχει παραβεί το νόµο Σου, που Σε έχει απαρνηθεί και έχει αποκηρύξει τα σηµεία Σου, που έχει αντιτεθεί στην κυριαρχία Σου και έχει εγερθεί εναντίον Σου, που έχει υπερηφανευτεί µπροστά στο πρόσωπό Σου και έχει αµφισβητήσει τις µαρτυρίες Σου, που έχει εγκαταλείψει τις αρχές Σου και την εξουσία Σου και που έχει συµπεριληφθεί ανάµεσα στους ασεβείς, τα ονόµατα των οποίων έχουν χαραχτεί µε τα δάκτυλα της εντολής Σου στις άγιες Πινακίδες Σου.

Στείλε σε µένα, ω Θεέ µου και Αγαπηµένε µου, από το δεξιό χέρι του ελέους Σου και της στοργικής Σου καλοσύνης, τις άγιες πνοές της εύνοιάς Σου, έτσι ώστε να µε τραβήξουν µακριά από τον εαυτό µου και από τον κόσµο προς τις αυλές της εγγύτητας και της παρουσίας Σου. Ικανός είσαι Εσύ να πράττεις ότι Σε ευχαριστεί. Εσύ, αληθινά, υπήρξες ανώτερος των πάντων.

Η ανάµνηση του Θεού και ο ύµνος Του, και η δόξα του Θεού και η λαµπρότητά Του, αναπαύονται σε Σένα, ω Συ ο οποίος είσαι η Ωραιότητά Του! Μαρτυρώ ότι το βλέµµα της δηµιουργίας δεν έχει δει ποτέ κανέναν αδικηµένο σαν Εσένα. Όλες τις µέρες της ζωής Σου ήσουν βυθισµένος µέσα σε έναν ωκεανό δοκιµασιών. Τη µια φορά ήσουν σε αλυσίδες και δεσµά· και την άλλη Σε απειλούσε το ξίφος των εχθρών Σου. Παρόλα αυτά, Εσύ επέβαλες σε όλους τους ανθρώπους να τηρούν ό, τι είχε καθοριστεί σε Σένα από Αυτόν, ο Οποίος είναι ο Παντογνώστης, ο Πάνσοφος.

Ας γίνει το πνεύµα µου θυσία για τις αδικίες που Εσύ είχες υποστεί, και η ψυχή µου λύτρα για τις αντιξοότητες που είχες υποφέρει. Ικετεύω το Θεό, στο όνοµά Σου και στο όνοµα αυτών, των οποίων τα πρόσωπα έχουν φωτιστεί µε τις λάµψεις του φωτός της όψης Σου και οι οποίοι, από αγάπη για Σένα, έχουν τηρήσει όλα όσα τους υποδείχτηκαν, να αποµακρύνει τα πέπλα που έχουν µπει ανάµεσα σε Σένα και τα πλάσµατά Σου, και να µε εφοδιάσει µε τα αγαθά αυτού και του επόµενου κόσµου. Εσύ είσαι, αληθινά, ο Παντοδύναµος, ο Πλέον Εξυψωµένος, ο Πανένδοξος, ο Πάντοτε Συγχωρών, ο Πλέον Οικτίρµων.

Ευλόγησε, ω Κύριε, Θεέ µου, το Θείο ∆έντρο του Λωτού, και τα φύλλα του, και τα κλαριά του, και τους κλάδους του, και τους βλαστούς του, και τις παραφυάδες του, όσο θα υπάρχουν οι πλέον έξοχοι τίτλοι Σου και όσο θα διαρκούν τα πλέον σεπτά χαρακτηριστικά Σου. Προστάτευσέ το από την κακία του εισβολέα και από τα πλήθη της τυραννίας. Εσύ είσαι, αληθινά, ο Παντοδύναµος, ο Πλέον Ισχυρός. Ευλόγησε ακόµη, ω Κύριε, Θεέ µου, τους δούλους Σου και τις δούλες Σου που έχουν φτάσει σε Σένα. Εσύ είσαι, αληθινά, ο Ευεργετικός στους πάντες, του Οποίου η χάρη είναι άπειρη. ∆εν υπάρχει άλλος Θεός εκτός από Σένα, τον Πάντοτε Συγχωρούντα, τον Πλέον Γενναιόδωρο.

-- Bahá'u'lláh
